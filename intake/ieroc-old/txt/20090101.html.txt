   [IMG]
   Publicēts:
   "Latvijas Vēstnesis", 95 (2670), 26.06.2002., "Ziņotājs", 14, 25.07.2002.
   Izdevējs: SaeimaVeids: likumsPieņemts: 06.06.2002.Stājas spēkā: 01.01.2003.Zaudē
   spēku: 01.01.2011.
   Attēlotā redakcija: 01.01.2009. - 05.05.2009. Vēsturiskā
   Grozījumi:
   05.06.2003. likums / LV, 95 (2860), 26.06.2003. / Stājas spēkā 10.07.2003.
   22.04.2004. likums / LV, 69 (3017), 01.05.2004. / Stājas spēkā 01.05.2004.
   27.05.2004. likums / LV, 96 (3044), 16.06.2004. / Stājas spēkā 30.06.2004.
   03.11.2005. likums / LV, 186 (3344), 22.11.2005. / Stājas spēkā 06.12.2005.
   15.06.2006. likums / LV, 98 (3466), 27.06.2006. / Stājas spēkā 11.07.2006.
   13.12.2007. likums / LV, 208 (3784), 29.12.2007. / Stājas spēkā 12.01.2008.
   20.11.2008. likums / LV, 191 (3975), 09.12.2008. / Stājas spēkā 01.01.2009.
   Satura rādītājs:
     * I nodaļa Vispārīgie noteikumi
          * 1.pants. Likumā lietotie termini
          * 2.pants. Likuma mērķis
          * 3.pants. Likuma darbības joma
     * II nodaļa Ieroču, munīcijas, speciālo līdzekļu un pirotehnisko līdzekļu
       izstrādājumu klasifikācija un aizliegumi attiecībā uz to apriti
          * 4.pants. Ieroču un munīcijas klasifikācija atbilstoši to lietojumam
          * 5.pants. Ieroču, munīcijas un pirotehnisko izstrādājumu tehniskā
            klasifikācija
          * 6.pants. Pašaizsardzībai paredzētie ieroči, speciālie līdzekļi un to
            munīcija
          * 7.pants. Aizliegumi
     * III nodaļa Atļaujas un to izsniegšanas kārtība
          * 8.pants. Ieroču atļauju izsniegšana
          * 9.pants. Ieroča iegādāšanās atļauja un ieroča iegādāšanās kārtība
          * 10.pants. Ieroča glabāšanas atļauja
          * 11.pants. Ieroča nēsāšanas atļauja
          * 12.pants. Ieroča realizēšanas atļauja
          * 13.pants. Ieroču iegādāšanās, glabāšanas un nēsāšanas atļauju derīguma
            termiņa nepagarināšana un atļauju anulēšana fiziskajām personām
          * 14.pants. Ieroču iegādāšanās un glabāšanas atļauju derīguma termiņa
            nepagarināšana un atļauju anulēšana juridiskajām personām
          * 15.pants. Ieroču iegādāšanās, glabāšanas un nēsāšanas atļauju derīguma
            termiņa pagarināšanas un atļauju anulēšanas kārtība
          * 16.pants. Jaunas ieroča iegādāšanās, glabāšanas vai nēsāšanas atļaujas
            izsniegšana
          * 17.pants. Ieroču un munīcijas nodošana Valsts policijai
          * 18.pants. Lēmuma pārsūdzēšana
     * IV nodaļa Ieroču, speciālo līdzekļu un pirotehnisko izstrādājumu iegādāšanās,
       reģistrācija, uzskaite, glabāšana, nēsāšana, pārvadāšana, pārsūtīšana un
       realizēšana
          * 19.pants. Fiziskās personas, kurām ir tiesības iegādāties, glabāt, nēsāt un
            pārvietot ieročus un speciālos līdzekļus, kā arī iegādāties un izmantot
            pirotehniskos izstrādājumus
          * 20.pants. Ieroču un munīcijas iegādāšanās, glabāšanas un nēsāšanas
            ierobežojumi fiziskajām personām
          * 21.pants. Ieroču un to munīcijas iegādāšanās, glabāšanas un nēsāšanas
            nosacījumi fiziskajām personām
          * 22.pants. Fizisko personu tiesības realizēt ieročus un to munīciju
          * 23.pants. Juridiskās personas, kurām ir tiesības iegādāties, glabāt un
            pārvadāt ieročus un to munīciju
          * 24.pants. Ieroču un to munīcijas iegādāšanās, glabāšanas un pārvadāšanas
            nosacījumi juridiskajām personām
          * 25.pants. Juridisko personu tiesības realizēt ieročus un to munīciju
          * 26.pants. Personiskie apbalvojuma ieroči
          * 27.pants. Ieroču mantošana un dāvināšana
          * 28.pants. Ieroču, to munīcijas un speciālo līdzekļu iegādāšanās,
            reģistrēšanas, uzskaites, realizēšanas, glabāšanas, pārvadāšanas,
            pārsūtīšanas vai nēsāšanas kārtība
     * V nodaļa Šaujamieroču, speciālo līdzekļu un pirotehnisko izstrādājumu
       pielietošanas un izmantošanas nosacījumi un kārtība
          * 29.pants. Šaujamieroču un speciālo līdzekļu pielietošanas un izmantošanas
            nosacījumi
          * 30.pants. Šaujamieroču un gāzes pistoļu (revolveru) izmantošanas un
            pielietošanas kārtība
          * 31.pants. Pirotehnisko izstrādājumu izmantošana
     * VI nodaļa Ārvalstu pilsoņu, diplomātisko un konsulāro pārstāvniecību un ārvalstu
       bruņoto spēku īpašumā esošie ieroči
          * 32.pants. Ārvalstu pilsoņu tiesības Latvijas Republikā iegādāties, glabāt,
            nēsāt, pārvadāt un izmantot šaujamieročus un lielas enerģijas pneimatiskos
            ieročus
          * 33.pants. Ārvalstu diplomātisko personu, diplomātisko un konsulāro
            pārstāvniecību apsardzes dienestu un ārvalstu bruņoto spēku īpašumā esošie
            ieroči
     * VII nodaļa Ieroču un munīcijas kolekcijas
          * 34.pants. Vispārīgie noteikumi
          * 35.pants. Valsts nozīmes ieroču un munīcijas kolekcijas
     * VIII nodaļa Ieroču, munīcijas, sprāgstvielu, spridzināšanas ietaišu, speciālo
       līdzekļu un pirotehnisko izstrādājumu komerciālā aprite
          * 36.pants. Ieroču, munīcijas, sprāgstvielu, spridzināšanas ietaišu, speciālo
            līdzekļu un pirotehnisko izstrādājumu komerciālās aprites noteikumi
          * 37.pants. Speciālās atļaujas (licences)
          * 38.pants. Ieroču, munīcijas, sprāgstvielu, spridzināšanas ietaišu, speciālo
            līdzekļu un pirotehnisko izstrādājumu vairumtirdzniecības un
            mazumtirdzniecības, eksporta, importa un tranzīta kārtība
          * 39.pants. Ieroču un speciālo līdzekļu ražošana (izgatavošana), remonts un
            glabāšana, kā arī munīcijas, pirotehnisko izstrādājumu, sprāgstvielu un
            spridzināšanas ietaišu ražošana (izgatavošana) un glabāšana, spridzināšanas
            darbu un pirotehnisko pakalpojumu sniegšana
     * IX nodaļa Šautuvju (šaušanas stendu) izveidošana, mācību šaušanas,
       treniņšaušanas un šaušanas sporta sacensību kārtība
          * 40.pants. Šautuvju (šaušanas stendu) kategorijas
          * 41.pants. Šautuvju (šaušanas stendu) izveidošana
          * 42.pants. Drošības prasības šautuvēs (šaušanas stendos)
     * X nodaļa Latvijas Republikas robežas šķērsošana ar ieročiem un munīciju
          * 43.pants. Kārtība, kādā militārpersonas un amatpersonas pārvadā ieročus un
            munīciju pāri Latvijas Republikas robežai
          * 44.pants. Šaujamieroču, munīcijas un lielas enerģijas pneimatisko ieroču
            pārvadāšana pāri Latvijas Republikas robežai
     * XI nodaļa Ieroču, šaujamieroču sastāvdaļu, munīcijas, sprāgstvielu,
       spridzināšanas ietaišu, speciālo līdzekļu un pirotehnisko izstrādājumu aprites
       uzraudzība
          * 45.pants. Ieroču, šaujamieroču sastāvdaļu, munīcijas, sprāgstvielu,
            spridzināšanas ietaišu, speciālo līdzekļu un pirotehnisko izstrādājumu
            aprites kontrole
          * 46.pants. Atsevišķu valsts institūciju īpašumā esošo ieroču un munīcijas
            aprites kontrole
          * 47.pants. Ieroču, munīcijas, sprāgstvielu, spridzināšanas ietaišu, speciālo
            līdzekļu un pirotehnisko izstrādājumu izņemšana
          * 48.pants. Ieroču uzskaite Latvijas Republikā
          * 49.pants. Ieroču, munīcijas un pirotehnisko izstrādājumu klasifikācija
            Latvijas Republikā
          * 50.pants. Ieroču, munīcijas, sprāgstvielu, spridzināšanas ietaišu un
            pirotehnisko izstrādājumu nozaudēšana vai nolaupīšana
          * 51.pants. Atbildība par ieroču, to sastāvdaļu, munīcijas, sprāgstvielu,
            spridzināšanas ietaišu, speciālo līdzekļu vai pirotehnisko izstrādājumu
            aprites noteikumu pārkāpšanu
     * Pārejas noteikumi
          * 1. punkts
          * 2. punkts
          * 2.^1 punkts
          * 3. punkts
          * 4. punkts
          * 5. punkts
          * 6. punkts
     * Informatīva atsauce uz Eiropas Savienības direktīvām
   Saeima ir pieņēmusi un Valsts
   prezidents izsludina šādu likumu:
   Ieroču aprites likums
   I nodaļa
   Vispārīgie noteikumi

   1.pants. Likumā lietotie termini

   Likumā ir lietoti šādi termini:

   1) aprite — ieroču, to sastāvdaļu vai palīgierīču, munīcijas, sprāgstvielu,
   spridzināšanas ietaišu, speciālo līdzekļu vai pirotehnisko izstrādājumu ražošana vai
   izgatavošana, komplektēšana vai remonts, iegādāšanās vai realizēšana,
   kolekcionēšana, eksports, imports un tranzīts; apbalvošana ar ieročiem; minēto
   priekšmetu mantošana, uzskaite, eksponēšana izstādēs vai demonstrēšana, izmantošana,
   pielietošana; ieroča izmantošana treniņšaušanā; glabāšana, nēsāšana, pārvadāšana,
   pārsūtīšana, izņemšana, atsavināšana, iznīcināšana, ievešana Latvijas Republikā vai
   izvešana no tās;

   2) atkārtotas darbības šaujamierocis — šaujamierocis, kurā pēc katra šāviena jaunu
   patronu no aptveres vai cilindra ievada ar roku darbināms mehānisms;

   3) aukstais ierocis — priekšmets, kam piemīt ieroča pazīmes un kas paredzēts
   bojājumu nodarīšanai, izmantojot cilvēka muskuļu spēku vai speciālus mehānismus;

   4) automātiskais šaujamierocis — šaujamierocis, kas pēc katra šāviena pats uzlādējas
   jaunam šāvienam un, ja vienreiz tiek iedarbināts tā palaišanas mehānisms, spēj
   izdarīt vairākus šāvienus;

   5) elektrošoka ierīce — speciālais līdzeklis, kura augstsprieguma elektriskais
   lādiņš īslaicīgi paralizējoši iedarbojas uz cilvēka vai dzīvnieka organismu;

   6) garstobra šaujamierocis — šaujamierocis, kura stobra garums pārsniedz 300
   milimetrus vai kura kopējais garums pārsniedz 600 milimetrus;

   7) gāzes baloniņš — speciālais līdzeklis, kas pildīts ar sašķidrinātu gāzi, kurai ir
   īslaicīga kairinoša vai paralizējoša iedarbība;

   8) gāzes pistole (revolveris) — speciālais līdzeklis, kurš paredzēts īslaicīgai
   iedarbībai uz cilvēka organismu un caur kura stobru, šaujampulverim sadegot, tiek
   izgrūstas kairinošu vai paralizējošu vielu saturošas gāzes mikrodaļiņas;

   9) glabāšana — ieroču, munīcijas, sprāgstvielu, spridzināšanas ietaišu, speciālo
   līdzekļu vai pirotehnisko izstrādājumu turēšana atļautā vietā, ievērojot noteiktās
   drošības prasības;

   10) gludstobra šaujamierocis — šaujamierocis, kuram ir gludas vismaz divas trešdaļas
   no stobra urbuma garuma, skaitot no patrontelpas;

   11) iegādāšanās — ieroču, munīcijas, sprāgstvielu, spridzināšanas ietaišu, speciālo
   līdzekļu vai pirotehnisko izstrādājumu iegūšana īpašumā vai valdījumā;

   12) ierocis — priekšmets vai mehānisms, kas speciāli radīts dzīvu vai nedzīvu mērķu
   iznīcināšanai vai bojāšanai;

   13) ieroča kopija — oriģinālā ieroča precīzs atdarinājums, kuram ir tikai izziņas
   avota vai dekoratīvas funkcijas;

   14) ieroča pārvadāšana — nepielādēta un atsevišķi no munīcijas iesaiņota ieroča
   pārvadāšana vai pārvietošana sev līdzi tādā veidā, ka tā pielietošanas iespēja ir
   izslēgta;

   15) ieroča remonts — ieroča defektu novēršana vai ieroča pielāgošana īpašnieka
   individuālajām vajadzībām;

   16) ieroča vai speciālā līdzekļa nēsāšana — pielietošanai gatava ieroča vai speciālā
   līdzekļa pārvietošana sev līdzi ārpus glabāšanas vietas;

   17) ieroču vai munīcijas izgatavošana — atsevišķu ieroču, munīcijas vai to
   sastāvdaļu izgatavošana;

   18) ieroču vai munīcijas kolekcija — ieroču vai munīcijas krājums, kuram ir
   zinātniski tehniska, mākslas, vēstures, kriminālistiska vai citāda izziņas avota
   nozīme;

   19) īsstobra šaujamierocis — šaujamierocis, kura stobra garums nepārsniedz 300
   milimetrus vai kura kopējais garums nepārsniedz 600 milimetrus;

   20) kalibrs — šaujamieroča stobra urbuma, šāviņa vai čaulas nosacītais izmērs;

   21) lielas enerģijas pneimatiskais ierocis — pneimatiskais ierocis, kura lādiņa
   sākumenerģija ir lielāka par 12 džouliem;

   22) mazas enerģijas pneimatiskais ierocis — pneimatiskais ierocis, kura lādiņa
   sākumenerģija nepārsniedz 12 džoulus;

   23) medību šaujamierocis — šaujamierocis, kas klasificēts Latvijas Republikā kā
   medību šaujamierocis;

   24) militārais gludstobra šaujamierocis — speciāli militārajām vajadzībām izgatavots
   vai ražots gludstobra šaujamierocis, kurš pārbaudīts apstākļos, kad spiediens ir
   lielāks par 1300 bāriem, darbojas apstākļos, kad spiediens ir lielāks par 1000
   bāriem, un kura munīcija ir garāka par 76,2 milimetriem;

   25) militārā pirotehnika — speciāli militārajām vajadzībām izgatavota vienreiz
   lietojama militārā pirotehniskā iekārta vai pirotehnisks izstrādājums;

   26) militārie šaujamieroči un munīcija — speciāli militārajām vajadzībām izgatavoti
   vai ražoti šaujamieroči un munīcija;

   27) munīcija — priekšmeti, kas konstruktīvi izgatavoti šāviena izdarīšanai un
   paredzēti dzīvu vai nedzīvu mērķu iznīcināšanai vai bojāšanai;

   28) patrona — šaujamieroča (ar šāviņu vai bez tā) munīcija, kurā vienā veselumā
   apvienota čaula, propelents un aizdedzināšanas ierīce;

   29) pārsūtīšana — ieroču, munīcijas, sprāgstvielu, spridzināšanas ietaišu, speciālo
   līdzekļu vai pirotehnisko izstrādājumu pārvietošana pa pastu, ar bagāžu vai ar trešo
   personu starpniecību;

   30) pirotehniskais izstrādājums — izstrādājums, kas satur degošu vai eksplozīvu
   maisījumu un ir paredzēts dūmu, skaņas vai gaismas efekta radīšanai, signalizācijai
   vai svētku uguņošanai;

   31) pirotehnisko izstrādājumu klase — civilajām vajadzībām paredzēto pirotehnisko
   izstrādājumu novērtējums atbilstoši to piroforo vielu, propelentu vai sprāgstvielu
   saturam un potenciālās bīstamības pakāpei;

   32) pneimatiskais ierocis — ierocis, no kura lodi, bultu vai citu lādiņu izšauj ar
   saspiestas gāzes palīdzību;

   33) propelents — munīcijas sprāgstviela vai raķešu degviela;

   34) pusautomātiskais šaujamierocis — šaujamierocis, kas pēc katra šāviena pats
   uzlādējas jaunam šāvienam un, ja vienreiz tiek iedarbināts tā palaišanas mehānisms,
   spēj izdarīt tikai vienu šāvienu;

   35) ražošana — dažādu veidu ieroču, munīcijas, sprāgstvielu, spridzināšanas ietaišu,
   speciālo līdzekļu, pirotehnisko izstrādājumu vai to sastāvdaļu rūpnieciska ražošana,
   kā arī ar to saistīti zinātniski tehniskie pētījumi vai tehniskās dokumentācijas
   izstrādāšana;

   36) realizēšana — ieroču, munīcijas, sprāgstvielu, spridzināšanas ietaišu, speciālo
   līdzekļu vai pirotehnisko izstrādājumu pārdošana, maiņa, dāvināšana vai citāda veida
   nodošana citai personai īpašumā vai valdījumā;

   37) speciālie līdzekļi — ķīmiskās vielas, priekšmeti vai mehānismi, kas paredzēti
   pašaizsardzībai vai sabiedriskās kārtības un drošības garantēšanai, bet nav ieroči;

   38) sporta šaujamierocis — šaujamierocis, kas Latvijas Republikā klasificēts kā
   sporta šaujamierocis;

   39) sprāgstviela — ķīmisks savienojums vai ķīmisko savienojumu maisījums, kas ārēju
   faktoru iedarbībā ātri reaģē, izdalot lielu daudzumu gāzes vai siltuma enerģiju;

   40) spridzināšanas ietaise — līdzeklis, kas nodrošina sprādzienu noteiktā vietā un
   laikā vai konkrētas iedarbības rezultātā (uzspridzināšanas līdzekļi, lādiņi un
   palaišanas ierīces — detonatori);

   41) šaujamierocis — ierocis, kurā šāviņš enerģiju virzes kustībai saņem,
   šaujampulverim sadegot gāzu spiediena rezultātā;

   42) šāviņš — lode, renkulis, skrots, bulta vai citi priekšmeti vai vielas, kas
   paredzēti vai pielāgoti šaušanai no ieroča vai tiek izšauti no ieroča;

   43) viena šāviena šaujamierocis — šaujamierocis, kuram nav padeves aptveres vai
   cilindra un kurā munīciju (patronu) pirms katra šāviena ieliek ar roku;

   44) vītņstobra šaujamierocis — šaujamierocis, kuram stobra urbumā visā tā garumā
   izveidotas spirālveida gropes, kuras izraisa lodes rotāciju, izņemot šaujamieročus,
   kuri paredzēti šaušanai ar gludstobra šaujamieroču munīciju un kuri Latvijas
   Republikā klasificēti kā gludstobra šaujamieroči.

   (Ar grozījumiem, kas izdarīti ar 05.06.2003. un 22.04.2004. likumu, kas stājas spēkā
   01.05.2004.)

   2.pants. Likuma mērķis

   Šā likuma mērķis ir noteikt fizisko un juridisko personu tiesības un pienākumus
   attiecībā uz ieroču, to sastāvdaļu, munīcijas, sprāgstvielu, spridzināšanas ietaišu,
   speciālo līdzekļu vai pirotehnisko izstrādājumu apriti Latvijas Republikā, kā arī
   noteikt šo priekšmetu klasifikāciju nolūkā garantēt personu un sabiedrības drošību.

   3.pants. Likuma darbības joma

   (1) Likums attiecas uz ieročiem, munīciju, sprāgstvielām, spridzināšanas ietaisēm,
   speciālajiem līdzekļiem un pirotehniskajiem izstrādājumiem, izņemot:

   1) priekšmetus un ierīces, kuri nav ieroči, bet kurus var izmantot kā ieročus;

   2) šaujamieročus, kas izgatavoti līdz 1870.gadam, un to kopijas, ja no tiem nevar
   šaut ar munīciju, kas paredzēta aizliegtajiem šaujamieročiem vai šaujamieročiem,
   kuru apritei nepieciešama Valsts policijas atļauja;

   3) ieročus, kas neatgriezeniski padarīti lietošanai nederīgi, ja šīs pārmaiņas ir
   oficiāli apstiprinātas Valsts policijā;

   4) rūpnieciski ražotus sertificētus instrumentus, kuros izmantoti šaujamieroču
   darbības principi vai konstrukcijas un kurus var izmantot tikai paredzētajiem
   mērķiem;

   5) (izslēgts ar 22.04.2004. likumu);

   6) (izslēgts ar 22.04.2004. likumu);

   7) zemūdens medību ieročus un to munīciju.

   (2) Uz sporta lokiem un bultām šis likums attiecas tikai daļā par drošības prasībām
   šautuvēs (šaušanas stendos) un drošības pasākumiem un kārtību treniņšaušanas un
   mācību šaušanas nodarbībās un šaušanas sporta sacensībās.

   (3) Uz signālierīcēm, tai skaitā uz signālierīcēm, kuras ietilpst laivu, jahtu, kuģu
   vai lidaparātu obligātajā ekipējumā, un salūtpatronām (signālierīce — priekšmets vai
   mehānisms, kas konstruktīvi paredzēts tikai pirotehniska gaismas, skaņas vai dūmu
   signāla došanai; salūtpatrona — patrona, kurai nav šāviņa un kura paredzēta šaušanas
   imitācijai, salutēšanai vai signāla došanai) šis likums attiecas tikai daļā par šo
   priekšmetu ražošanu (izgatavošanu).

   (Ar grozījumiem, kas izdarīti ar 05.06.2003. un 22.04.2004. likumu, kas stājas spēkā
   01.05.2004.)

   II nodaļa
   Ieroču, munīcijas, speciālo līdzekļu un pirotehnisko līdzekļu
   izstrādājumu klasifikācija un aizliegumi attiecībā uz to apriti

   4.pants. Ieroču un munīcijas klasifikācija atbilstoši to lietojumam

   Ieročus un munīciju atbilstoši to lietojumam iedala šādi:

   1) militārajām vajadzībām paredzētie ieroči un to munīcija;

   2) juridisko personu dienesta ieroči, kas paredzēti dienesta vai darba pienākumu
   pildīšanai, un to munīcija;

   3) pašaizsardzībai paredzētie ieroči un to munīcija;

   4) medību ieroči un to munīcija;

   5) sporta ieroči un to munīcija;

   6) kolekciju ieroči un to munīcija.

   5.pants. Ieroču, munīcijas un pirotehnisko izstrādājumu tehniskā klasifikācija

   (1) Ieročus un munīciju atbilstoši to tehniskajiem parametriem iedala A, B, C, D un
   pneimatisko ieroču kategorijās.

   (2) A kategorijas ieroči un munīcija ir:

   1) militārās sprāgstošās raķetes, to palaišanas iekārtas un granātmetēji;

   2) automātiskie šaujamieroči;

   3) šaujamieroči, kas maskēti kā citi priekšmeti;

   4) munīcija ar bruņusitējām, sprāgstošām vai aizdedzinošām lodēm vai šādas munīcijas
   lodes (bruņusitēja munīcija — militārā munīcija, kuras šāviņš ietverts cietā apvalkā
   un satur caursitošu cietu kodolu; sprāgstošā munīcija — militārā munīcija, kuras
   šāviņā ir sprāgstvielas, kuru sprādzienu izraisa trieciens pret mērķi; aizdedzinošā
   munīcija — militārā munīcija, kuras šāviņš pildīts ar ķīmiskajām vielām, kas
   aizdegas gaisa trieciena rezultātā vai trieciena pret mērķi rezultātā);

   5) pistoļu un revolveru patronas ar ekspansīvajām lodēm (ekspansīvā lode —
   šaujamieroča lode ar novirzītu smaguma centru vai lode, kura, iekļuvusi mērķī,
   sadalās vai izplešas);

   6) šīs daļas 1.— 3.punktā minēto ieroču sastāvdaļas, munīcija un šiem ieročiem
   paredzētās atsevišķās palīgierīces.

   (3) B kategorijas ieroči un munīcija ir:

   1) pusautomātiskie vai atkārtotas darbības īsstobra šaujamieroči;

   2) viena šāviena īsstobra šaujamieroči, kuru munīcijai ir centrālā kapsula;

   3) viena šāviena īsstobra šaujamieroči, kuru kopējais garums ir mazāks par 280
   milimetriem un kuru munīcijai ir apmales kapsula;

   4) pusautomātiskie garstobra šaujamieroči, kuru patrontelpas un aptveres (patronu
   padošanas mehānisms) kopējā ietilpība ir lielāka par trim patronām;

   5) pusautomātiskie garstobra šaujamieroči, kuru patrontelpas un aptveres kopējā
   ietilpība nav lielāka par trim patronām, bet aptvere ir noņemama, vai kurus,
   izmantojot vienkāršus instrumentus, var pārveidot par tādu ieroci, kura patrontelpas
   un aptveres kopējā ietilpība ir lielāka par trim patronām;

   6) atkārtotas darbības un pusautomātiskie gludstobra šaujamieroči, kuru stobra
   garums nepārsniedz 600 milimetrus;

   7) pusautomātiskie šaujamieroči, kas nav militārie šaujamieroči un vizuāli izskatās
   kā automātiskie šaujamieroči;

   8) šajā daļā minēto ieroču sastāvdaļas, munīcija un šiem ieročiem paredzētās
   atsevišķās palīgierīces.

   (4) C kategorijas ieroči un munīcija ir:

   1) atkārtotas darbības garstobra šaujamieroči, izņemot šā panta trešās daļas
   6.punktā minētos šaujamieročus;

   2) viena šāviena garstobra-vītņstobra šaujamieroči;

   3) pusautomātiskie garstobra šaujamieroči, izņemot šā panta trešās daļas 4., 5., 6.
   un 7.punktā minētos šaujamieročus;

   4) viena šāviena īsstobra šaujamieroči, kuru kopējais garums nav mazāks par 280
   milimetriem un kuru munīcijai ir apmales kapsula;

   5) šajā daļā minēto ieroču sastāvdaļas, munīcija un šiem ieročiem paredzētās
   atsevišķās palīgierīces.

   (5) D kategorijas šaujamieroči ir viena šāviena garstobra-gludstobra šaujamieroči.

   (6) Pneimatisko ieroču kategorijā ietilpst lielas enerģijas pneimatiskie ieroči un
   mazas enerģijas pneimatiskie ieroči.

   (7) Pirotehniskos izstrādājumus iedala 1., 2., 3. un 4.klases pirotehniskajos
   izstrādājumos un militārajā pirotehnikā. Pirotehnisko izstrādājumu klasifikācijas
   kritērijus un kārtību, kādā Valsts policija nosaka pirotehniskā izstrādājuma
   atbilstību konkrētai klasei, nosaka Ministru kabinets.

   6.pants. Pašaizsardzībai paredzētie ieroči, speciālie līdzekļi un to munīcija

   (1) Latvijas Republikā pašaizsardzībai atļauts iegādāties, glabāt, nēsāt, realizēt,
   izmantot un pielietot šādus ieročus, speciālos līdzekļus un to munīciju:

   1) B kategorijas pusautomātiskos, atkārtotas darbības vai viena šāviena īsstobra
   šaujamieročus, kuru kalibrs nav lielāks par 9 milimetriem, un to munīciju;

   2) B, C un D kategorijas garstobra-gludstobra šaujamieročus un to munīciju;

   3) gāzes pistoles (revolverus) un to munīciju, izņemot šā likuma 7.panta ceturtās
   daļas 7.punktā minēto munīciju;

   4) gāzes baloniņus;

   5) elektrošoka ierīces;

   6) pašaizsardzībai paredzētas psiholoģiskas iedarbības skaņu ierīces suņu un citu
   dzīvnieku aizbaidīšanai.

   (2) Vielas, kuras atļauts izmantot pašaizsardzībai paredzēto gāzes pistoļu
   (revolveru) munīcijā un gāzes baloniņos, nosaka Ministru kabinets.

   (Ar grozījumiem, kas izdarīti ar 05.06.2003., 22.04.2004. un 03.11.2005. likumu, kas
   stājas spēkā 06.12.2005.)

   7.pants. Aizliegumi

   (1) Latvijas Republikā ir aizliegta:

   1) Latvijai saistošajos starptautiskajos līgumos aizliegto ieroču, munīcijas,
   sprāgstvielu, spridzināšanas ietaišu, speciālo līdzekļu un pirotehnisko izstrādājumu
   aprite, izņemot šo priekšmetu izņemšanu un iznīcināšanu;

   2) kājnieku mīnu eksportēšana un tranzīts;

   3) neklasificētu, nemarķētu vai pašizgatavotu šaujamieroču un lielas enerģijas
   pneimatisko ieroču, pašizgatavotas munīcijas, nemarķētu sprāgstvielu un pirotehnikas
   aprite, izņemot sporta un medību ieroču patronu komplektēšanu no rūpnieciski ražotām
   sastāvdaļām (ieroča marķēšana — īpašu atzīmju vai numuru iestrādāšana uz ieroča vai
   tā galvenajām sastāvdaļām, kuri ļauj to atšķirt no citiem ieročiem);

   4) tehniskajiem noteikumiem neatbilstošu šaujamieroču vai šaujamieroču ar mainītu
   tehnisko klasifikāciju, kā arī šaušanai kārtām vai slēptai nēsāšanai pārveidotu
   šaujamieroču vai lielas enerģijas pneimatisko ieroču iegādāšanās, glabāšana,
   nēsāšana vai realizēšana;

   5) tādu rotaļlietu ražošana un pārdošana, kuras pēc ārējā izskata ir rūpnieciski
   ražoto šaujamieroču kopijas.

   (2) Fiziskajām personām ir aizliegts:

   1) iegādāties, glabāt, nēsāt, pielietot un izmantot sprāgstvielas, spridzināšanas
   ietaises un detonatorus, gāzes granātas, munīciju, kas pildīta ar kairinošas vai
   paralizējošas iedarbības vielām un nav paredzēta gāzes pistolēm (revolveriem),
   psiholoģiskas iedarbības gaismas un skaņu ierīces, militāros un 4.klases
   pirotehniskos izstrādājumus, zemūdens šaujamieročus un to munīciju, kā arī munīciju,
   kuras šāviņš pildīts ar medikamentiem, kas paredzēti dzīvnieku īslaicīgai
   iemidzināšanai, paralizēšanai vai nogalināšanai;

   2) nēsāt aukstos ieročus, izņemot medniekiem nepieciešamos aukstos ieročus — medībās
   un sportistiem attiecīgam sporta veidam nepieciešamos aukstos ieročus — sacensībās
   vai treniņos.

   (3) Fiziskajām un juridiskajām personām ir aizliegts izgatavot, iegādāties, glabāt,
   nēsāt un realizēt jebkurus šaujamieročus ar apzāģētiem vai pārurbtiem stobriem,
   apzāģētām vai nomontētām laidnēm, kuri pārveidoti šaušanai kārtām, šaujamieročus ar
   palielinātu aptveres ietilpību vai garstobra šaujamieročus, kuri pārveidoti slēptai
   nēsāšanai.

   (4) Fiziskajām un juridiskajām personām ir aizliegts iegādāties, glabāt, nēsāt,
   realizēt, pielietot un izmantot šādu veidu ieročus, to munīciju un palīgierīces:

   1) koncentrētas virzītas enerģijas ieročus (koncentrētas virzītas enerģijas ieroči —
   lāzeru, elementārdaļiņu vai lieljaudas radiofrekvenču staru sistēma, kas spēj
   iznīcināt vai paralizēt mērķi);

   2) A kategorijas ieročus un munīciju;

   3) militāros gludstobra šaujamieročus;

   4) B kategorijas īsstobra pusautomātiskos, atkārtotas darbības vai viena šāviena
   medību šaujamieročus;

   5) klusinātājus (šāviena trokšņa slāpētājus);

   6) munīciju, kas pildīta ar nervus paralizējošām gāzēm, vai tādu gāzes pistoļu
   (revolveru) munīciju, kas var nodarīt miesas bojājumus vai izraisīt cilvēka nāvi,
   šaujot no attāluma, lielāka par metru;

   7) gāzes granātas, munīciju, kas pildīta ar kairinošas vai paralizējošas iedarbības
   vielām un nav paredzēta gāzes pistolēm (revolveriem), psiholoģiskas iedarbības
   gaismas un skaņu ierīces.

   (5) Šā panta ceturtajā daļā noteiktie ierobežojumi neattiecas uz Nacionālajiem
   bruņotajiem spēkiem.

   (6) Šā panta ceturtajā daļā noteikto ieroču, to munīcijas un palīgierīču (izņemot
   koncentrētas virzītas enerģijas ieročus un A kategorijas militārās sprāgstošās
   raķetes, to palaišanas iekārtas un granātmetējus) iegādāšanās, glabāšanas,
   nēsāšanas, realizēšanas, pielietošanas un izmantošanas aizliegumi neattiecas uz
   Satversmes aizsardzības biroju, Iekšlietu ministrijas sistēmas iestādēm, kurām
   paredzēti dienesta šaujamieroči, Ieslodzījuma vietu pārvaldi, Militārās izlūkošanas
   un drošības dienestu un Latvijas Bankas Aizsardzības pārvaldi.

   (7) (Izslēgta ar 13.12.2007. likumu.)

   (8) Valsts policija nolūkā garantēt sabiedrisko kārtību un drošību var aizliegt
   atsevišķu veidu pirotehnisko izstrādājumu apriti (izņemot izņemšanu un iznīcināšanu)
   Ministru kabineta noteiktajā kārtībā.

   (Ar grozījumiem, kas izdarīti ar 05.06.2003., 22.04.2004., 27.05.2004. un
   13.12.2007. likumu, kas stājas spēkā 12.01.2008.)

   III nodaļa
   Atļaujas un to izsniegšanas kārtība

   8.pants. Ieroču atļauju izsniegšana

   (1) Valsts policija fiziskajām personām izsniedz šādas ieroču iegādāšanās un
   glabāšanas vai nēsāšanas atļaujas (ar derīguma termiņu uz laiku no viena gada līdz
   pieciem gadiem):

   1) atļaujas D, B vai C kategorijas sporta vai medību šaujamieroču, kā arī lielas
   enerģijas pneimatisko ieroču glabāšanai;

   2) atļaujas tādu B kategorijas īsstobra šaujamieroču glabāšanai vai nēsāšanai, kuru
   kalibrs nav lielāks par 9 milimetriem.

   (2) Valsts policija juridiskajām personām izsniedz B, C un D kategorijas
   šaujamieroču, kā arī lielas enerģijas pneimatisko ieroču iegādāšanās, glabāšanas un
   pārvadāšanas atļaujas.

   (3) Valsts policija komersantiem, kuri saņēmuši otrās kategorijas speciālo atļauju
   (licenci) apsardzes darbības veikšanai, izsniedz B un C kategorijas šaujamieroču
   (izņemot vītņstobra medību šaujamieročus) iegādāšanās vai glabāšanas atļaujas.

   (4) Ieroču glabāšanas atļaujas juridiskajām personām izsniedz uz laiku no viena gada
   līdz pieciem gadiem.

   (5) Kārtību, kādā Valsts policija izsniedz šā panta pirmajā, otrajā un trešajā daļā
   paredzētās atļaujas, kā arī atļauju derīguma termiņa noteikšanas kritērijus un
   atļauju paraugus nosaka Ministru kabinets.

   (6) (Izslēgta ar 13.12.2007. likumu.)

   (7) Par visu veidu ieroču atļauju un Eiropas šaujamieroču apliecības izsniegšanu un
   atļaujas derīguma termiņa pagarināšanu iekasē valsts nodevu. Valsts nodevas likmes,
   atvieglojumus un maksāšanas kārtību nosaka Ministru kabinets.

   (Ar grozījumiem, kas izdarīti ar 05.06.2003., 22.04.2004., 03.11.2005. un
   13.12.2007. likumu, kas stājas spēkā 12.01.2008.)

   9.pants. Ieroča iegādāšanās atļauja un ieroča iegādāšanās kārtība

   (1) Ieroča iegādāšanās atļauja ir derīga trīs mēnešus no dienas, kad Valsts policija
   ir pieņēmusi lēmumu par atļaujas izsniegšanu. Atļauja piešķir personai tiesības:

   1) iegādāties atļaujā norādītos šaujamieročus, lielas enerģijas pneimatiskos ieročus
   un to munīciju pie Latvijas Republikas vai ārvalstu ieroču tirdzniecības
   komersantiem saskaņā ar attiecīgo valstu likumiem;

   2) glabāt un pārvadāt ieroci līdz tā reģistrācijai Valsts policijā;

   3) pārreģistrēt Valsts policijā citas personas šaujamieročus vai lielas enerģijas
   pneimatiskos ieročus uz sava vārda.

   (2) Fiziskās un juridiskās personas triju darbdienu laikā pēc šaujamieroča vai
   lielas enerģijas pneimatiskā ieroča iegādāšanās vai triju darbdienu laikā pēc šāda
   ieroča ievešanas Latvijas Republikā ieroci reģistrē Valsts policijā.

   (Ar grozījumiem, kas izdarīti ar 03.11.2005. likumu, kas stājas spēkā 06.12.2005.)

   10.pants. Ieroča glabāšanas atļauja

   Ieroča glabāšanas atļauja personai piešķir tiesības glabāt šaujamieroci vai lielas
   enerģijas pneimatisko ieroci atļaujā norādītajā ieroča īpašnieka (fiziskās personas)
   dzīvesvietā vai nekustamā īpašuma atrašanās vietā vai ieroča īpašnieka (juridiskās
   personas) speciāli ierīkotā ieroču glabātavā, pārvadāt vai pārsūtīt ieroci un
   iegādāties un glabāt tā munīciju, kā arī pielietot un izmantot ieroci likumā
   noteiktajos gadījumos un kārtībā.

   11.pants. Ieroča nēsāšanas atļauja

   Ieroča nēsāšanas atļauja fiziskajai personai piešķir tiesības glabāt šaujamieroci
   atļaujā norādītajā vietā, nēsāt, pārvadāt vai pārsūtīt to, iegādāties un glabāt tā
   munīciju, kā arī pielietot un izmantot šaujamieroci likumā noteiktajos gadījumos un
   kārtībā.

   12.pants. Ieroča realizēšanas atļauja

   Ieroča realizēšanas atļauja personai piešķir tiesības atļaujā norādītos
   šaujamieročus, lielas enerģijas pneimatiskos ieročus vai to munīciju pārdot ar
   Latvijas Republikas specializēta ieroču tirdzniecības komersanta starpniecību vai
   pārreģistrēt tos Valsts policijā citai personai.

   (Ar grozījumiem, kas izdarīti ar 03.11.2005. likumu, kas stājas spēkā 06.12.2005.)

   13.pants. Ieroču iegādāšanās, glabāšanas un nēsāšanas atļauju derīguma termiņa
   nepagarināšana un atļauju anulēšana fiziskajām personām

   Valsts policija fiziskajām personām nepagarina šaujamieroču vai lielas enerģijas
   pneimatisko ieroču iegādāšanās, glabāšanas vai nēsāšanas atļaujas derīguma termiņu
   vai anulē atļauju (arī personiskā apbalvojuma šaujamieroča glabāšanas vai nēsāšanas
   atļauju) pirms termiņa, ja:

   1) (izslēgts ar 05.06.2003. likumu);

   2) ierocis nēsāts, pārvadāts, pielietots, izmantots vai no tā veikta treniņšaušana,
   attiecīgajām personām esot alkohola, narkotisko, psihotropo vai toksisko vielu
   iespaidā, — uz laiku no viena gada līdz trim gadiem;

   3) iestājušies šā likuma 20.pantā noteiktie ierobežojumi;

   4) anulēta vai atņemta uz laiku mednieka apliecība;

   5) ierocis nozaudēts nevērīgas glabāšanas dēļ, — uz laiku no viena gada līdz trim
   gadiem.

   (Ar grozījumiem, kas izdarīti ar 05.06.2003. un 27.05.2004. likumu, kas stājas spēkā
   30.06.2004.)

   14.pants. Ieroču iegādāšanās un glabāšanas atļauju derīguma termiņa nepagarināšana
   un atļauju anulēšana juridiskajām personām

   (1) Valsts policija juridiskajām personām nepagarina ieroču iegādāšanās vai
   glabāšanas atļaujas derīguma termiņu vai anulē atļauju pirms termiņa, ja:

   1) pārkāpta ieroču un munīcijas aprites kārtība;

   2) beidzies šā likuma 36.panta pirmajā daļā minētajam komercdarbības veidam
   izsniegtās speciālās atļaujas (licences) derīguma termiņš vai šī speciālā atļauja
   (licence) anulēta;

   3) juridisko personu likvidē vai aptur tās darbību.

   (2) Juridiskajai personai, kurai anulēta ieroču iegādāšanās vai glabāšanas atļauja,
   Valsts policija jaunu atļauju var izsniegt pēc noteikta termiņa (no viena gada līdz
   trim gadiem).

   15.pants. Ieroču iegādāšanās, glabāšanas un nēsāšanas atļauju derīguma termiņa
   pagarināšanas un atļauju anulēšanas kārtība

   Šaujamieroču iegādāšanās, glabāšanas vai nēsāšanas atļauju un lielas enerģijas
   pneimatisko ieroču iegādāšanās un glabāšanas atļauju derīguma termiņa pagarināšanas
   vai anulēšanas kārtību, kā arī kritērijus termiņa noteikšanai, uz kādu pagarināms
   atļaujas derīguma termiņš vai anulējama atļauja, reglamentē Ministru kabinets.

   16.pants. Jaunas ieroča iegādāšanās, glabāšanas vai nēsāšanas atļaujas izsniegšana

   (1) Ja ieroča glabāšanas vai nēsāšanas atļauja ir nozaudēta vai nolaupīta, jaunu
   atļauju izsniedz Valsts policijas iestāde, kura izsniegusi iepriekšējo atļauju.

   (2) Jaunu ieroča iegādāšanās atļauju Valsts policija izsniedz, pamatojoties uz
   personas iesniegumu, triju mēnešu laikā no dienas, kad paziņots par atļaujas
   nozaudēšanu vai nolaupīšanu.

   (Ar grozījumiem, kas izdarīti ar 05.06.2003. likumu, kas stājas spēkā 10.07.2003.)

   17.pants. Ieroču un munīcijas nodošana Valsts policijai

   Ja šaujamieroča vai lielas enerģijas pneimatiskā ieroča glabāšanas vai nēsāšanas
   atļaujas termiņš netiek pagarināts vai atļauju anulē pirms termiņa, ierocis un
   munīcija triju darbdienu laikā pēc paziņojuma saņemšanas jānodod Valsts policijai
   vai ar tās atļauju — ieroču tirdzniecības komersantam.

   (Ar grozījumiem, kas izdarīti ar 03.11.2005. likumu, kas stājas spēkā 06.12.2005.)

   18.pants. Lēmuma pārsūdzēšana

   (1) Lēmumu par atteikumu izsniegt šaujamieroča vai lielas enerģijas pneimatiskā
   ieroča iegādāšanās, glabāšanas vai nēsāšanas atļauju, pagarināt tās derīguma termiņu
   vai par atļaujas anulēšanu pirms termiņa persona mēneša laikā pēc paziņojuma
   saņemšanas var apstrīdēt Valsts policijas priekšniekam un viņa lēmumu — pārsūdzēt
   tiesā.

   (2) Lēmuma par atteikumu pagarināt ieroča glabāšanas, nēsāšanas vai kolekcijas
   atļaujas derīguma termiņu vai par atļaujas anulēšanu pirms termiņa apstrīdēšana un
   pārsūdzēšana neaptur tā darbību un izpildi.

   (Ar grozījumiem, kas izdarīti ar 13.12.2007. likumu, kas stājas spēkā 12.01.2008.)

   IV nodaļa
   Ieroču, speciālo līdzekļu un pirotehnisko izstrādājumu
   iegādāšanās, reģistrācija, uzskaite, glabāšana, nēsāšana,
   pārvadāšana, pārsūtīšana un realizēšana

   19.pants. Fiziskās personas, kurām ir tiesības iegādāties, glabāt, nēsāt un
   pārvietot ieročus un speciālos līdzekļus, kā arī iegādāties un izmantot
   pirotehniskos izstrādājumus

   (1) Fiziskajai personai, kas sasniegusi 16 gadu vecumu, ir tiesības iegādāties,
   glabāt un nēsāt pašaizsardzībai paredzētu gāzes baloniņu, kā arī iegādāties un
   izmantot 1. klases pirotehniskos izstrādājumus.

   (2) Fiziskajai personai, kas sasniegusi 18 gadu vecumu, ir tiesības:

   1) iegādāties, glabāt un pārvadāt aukstos ieročus, mazas enerģijas pneimatiskos
   ieročus un to munīciju;

   2) iegādāties, glabāt un nēsāt gāzes pistoles (revolverus), to munīciju un
   elektrošoka ierīces;

   3) iegādāties un izmantot 2. un 3.klases pirotehniskos izstrādājumus.

   (3) Latvijas pilsonim, Latvijas nepilsonim, Latvijas Republikā pastāvīgās
   uzturēšanās atļauju saņēmušam ārvalstniekam, bezvalstniekam un bēglim (turpmāk -
   Latvijā pastāvīgi dzīvojoša persona), kas sasniedzis 18 gadu vecumu, ja uz viņu
   neattiecas šā likuma 20.pantā minētie ierobežojumi, ir tiesības iegādāties vai
   saņemt kā personisku apbalvojuma ieroci, glabāt un pārvadāt B, D un C kategorijas
   garstobra-gludstobra medību, sporta un pašaizsardzības šaujamieročus, lielas
   enerģijas pneimatiskos ieročus un to munīciju, izmantot šos ieročus medībās,
   pašaizsardzībai, treniņšaušanai, šaušanas sporta sacensībās, kā arī lai normatīvajos
   aktos noteiktajā kārtībā nogalinātu lauksaimniecības dzīvniekus.

   (4) Latvijā pastāvīgi dzīvojošai personai, kura sasniegusi 21 gada vecumu, kurai ir
   mednieka apliecība un kura nokārtojusi praktisko eksāmenu šaušanā ar
   garstobra-vītņstobra medību šaujamieroci (ja uz šo personu neattiecas šā likuma
   20.pantā minētie ierobežojumi), ir tiesības iegādāties vai saņemt kā personisku
   apbalvojuma ieroci, glabāt un pārvadāt B un C kategorijas garstobra-vītņstobra
   medību šaujamieročus un to munīciju, izmantot šos ieročus medībās, treniņšaušanai,
   šaušanas sporta sacensībās, kā arī lai normatīvajos aktos noteiktajā kārtībā
   nogalinātu lauksaimniecības dzīvniekus.

   (5) Latvijā pastāvīgi dzīvojošai personai, kura sasniegusi 18 gadu vecumu un kurai
   ir vismaz trīs gadus ilgs reģistrētas sporta organizācijas biedra stāžs un vismaz
   otrā sporta klase šaušanā (ja uz šo personu neattiecas šā likuma 20.pantā minētie
   ierobežojumi), ir tiesības iegādāties vai saņemt kā personisku apbalvojumu ieroci,
   glabāt un pārvadāt B un C kategorijas garstobra — vītņstobra sporta šaujamieročus un
   to munīciju, B kategorijas īsstobra šaujamieročus, kuru kalibrs nav lielāks par 5,6
   milimetriem (22 LR), un to munīciju un izmantot šos ieročus treniņšaušanā un
   šaušanas sporta sacensībās.

   (6) Latvijas pilsonim, Latvijas Republikā pastāvīgās uzturēšanās atļauju saņēmušam
   Eiropas Savienības dalībvalsts pilsonim un Eiropas Ekonomikas zonas valsts pilsonim,
   kurš sasniedzis 21 gada vecumu (ja uz viņu neattiecas šā likuma 20.pantā minētie
   ierobežojumi), ir tiesības iegādāties vai saņemt kā personisku apbalvojuma ieroci,
   glabāt vai glabāt un nēsāt B kategorijas pusautomātiskos, atkārtotas darbības un
   viena šāviena īsstobra šaujamieročus, kuru kalibrs nav lielāks par 9 milimetriem, un
   to munīciju un izmantot šos ieročus treniņšaušanā un šaušanas sporta sacensībās, kā
   arī pielietot pašaizsardzībai.

   (Ar grozījumiem, kas izdarīti ar 05.06.2003., 22.04.2004., 03.11.2005. un
   13.12.2007. likumu, kas stājas spēkā 12.01.2008.)

   20.pants. Ieroču un munīcijas iegādāšanās, glabāšanas un nēsāšanas ierobežojumi
   fiziskajām personām

   Šaujamieroču vai lielas enerģijas pneimatisko ieroču iegādāšanās, glabāšanas vai
   nēsāšanas atļauju aizliegts izsniegt personai:

   1) kura sodīta par noziedzīga nodarījuma izdarīšanu, — agrāk nekā trīs gadus pēc
   sodāmības dzēšanas vai noņemšanas;

   2) kurai diagnosticēti psihiski traucējumi;

   3) kurai diagnosticēta alkohola, narkotisko, psihotropo vai toksisko vielu atkarība;

   4) kura administratīvi sodīta par alkoholisko dzērienu, narkotisko vai citu
   apreibinošo vielu iespaidā izdarītiem pārkāpumiem, par atteikšanos no medicīniskās
   pārbaudes alkohola koncentrācijas noteikšanai, no narkotisko vai citu apreibinošo
   vielu ietekmes pārbaudes, par sīko huligānismu vai par ļaunprātīgu nepakļaušanos
   policijas darbinieka, robežsarga vai zemessarga, kā arī karavīra likumīgajam
   rīkojumam vai prasībai, kad viņi izpilda sabiedriskās kārtības sargāšanas vai
   dienesta pienākumus, - agrāk par termiņu, pēc kura izbeigšanās persona atzīstama par
   administratīvi nesodītu;

   5) kura fizisku trūkumu dēļ nav spējīga lietot šaujamieroci vai lielas enerģijas
   pneimatisko ieroci;

   6) par kuru Valsts policijai ir pamatotas ziņas, ka tā ieroci var pielietot
   ļaunprātīgi, vai kura minējusi nepamatotus ieroča iegādāšanās iemeslus;

   7) par kuru Valsts policijai, prokuratūrai vai valsts drošības iestādēm ir ziņas,
   kas apliecina šīs personas piederību pie aizliegtiem militarizētiem vai bruņotiem
   grupējumiem, sabiedriskajām organizācijām (partijām) vai to apvienībām;

   8) kurai nav deklarēta (reģistrēta) dzīvesvieta;

   9) kura tiek saukta pie kriminālatbildības par noziedzīga nodarījuma izdarīšanu;

   10) kura atbrīvota no kriminālatbildības saskaņā ar Krimināllikuma 58.pantu, - agrāk
   par gadu pēc lēmuma stāšanās spēkā;

   11) kura nosacīti atbrīvota no kriminālatbildības saskaņā ar Krimināllikuma 58.^1
   pantu, - agrāk par pārbaudes laika izbeigšanos;

   12) kura tiek turēta aizdomās par smaga vai sevišķi smaga nozieguma izdarīšanu.

   (05.06.2003. likuma redakcijā ar grozījumiem, kas izdarīti ar 27.05.2004.,
   03.11.2005. un 13.12.2007. likumu, kas stājas spēkā 12.01.2008.)

   21.pants. Ieroču un to munīcijas iegādāšanās, glabāšanas un nēsāšanas nosacījumi
   fiziskajām personām

   (1) Fiziskajai personai ir tiesības iegādāties, glabāt vai nēsāt šaujamieročus un to
   munīciju, kā arī lielas enerģijas pneimatiskos ieročus un to munīciju
   pašaizsardzības, medību vai sporta vajadzībām vai iegādāties kolekcijām un glabāt
   šos ieročus, ja ir saņemta Valsts policijas atļauja. Pirms šaujamieroča un lielas
   enerģijas pneimatiskā ieroča (izņemot medību ieroci) iegādāšanās, glabāšanas un
   nēsāšanas atļaujas saņemšanas personai jānokārto kvalifikācijas pārbaudījums par
   ieroču un munīcijas aprites kārtību un jāapliecina prasme rīkoties ar ieroci.
   Kvalifikācijas pārbaudījuma pieņemšanas kārtību, tā nokārtošanai nepieciešamo
   zināšanu apjomu, maksas apmēru par kvalifikācijas pārbaudījuma kārtošanu un iegūto
   līdzekļu izlietojumu nosaka Ministru kabinets.

   (2) Fiziskajai personai bez ieroču kolekcijas atļaujas saņemšanas ir tiesības
   iegādāties vai glabāt ne vairāk kā 10 šaujamieročus un lielas enerģijas pneimatiskos
   ieročus.

   (3) Fiziskajai personai ir tiesības vienlaikus iegādāties vai glabāt ne vairāk par
   500 viena kalibra pašaizsardzības šaujamieroča patronām. Sporta un medību ieročiem
   atļauto patronu skaits nav ierobežots.

   (4) Fiziskajai personai ir tiesības vienlaikus nēsāt ne vairāk par diviem
   šaujamieročiem.

   (5) Fiziskajai personai ar Valsts policijas atļauju ir tiesības sporta šaujamieročus
   un lielas enerģijas pneimatiskos ieročus glabāt sporta organizāciju ieroču
   glabātavās.

   (Ar grozījumiem, kas izdarīti ar 05.06.2003. likumu, kas stājas spēkā 10.07.2003.)

   22.pants. Fizisko personu tiesības realizēt ieročus un to munīciju

   (1) Ja ir saņemta Valsts policijas atļauja, fiziskā persona savu reģistrēto
   šaujamieroci vai lielas enerģijas pneimatisko ieroci var realizēt, bet tikai ar
   ieroču tirdzniecības komersanta starpniecību vai pārreģistrējot ieroci Valsts
   policijā citai personai, kurai ir attiecīgā Valsts policijas atļauja.

   (2) Fiziskajai personai ir tiesības bez ieroču tirdzniecības komersanta
   starpniecības realizēt savā īpašumā esošo pašaizsardzības, sporta vai medību
   šaujamieroča munīciju citām fiziskajām personām, kurām ir attiecīgo šaujamieroču
   glabāšanas vai nēsāšanas atļauja, ja realizējamās munīcijas daudzums nepārsniedz 500
   patronu.

   (3) Kārtību, kādā Valsts policija izsniedz fiziskajām personām šaujamieroču un
   lielas enerģijas pneimatisko ieroču realizācijas atļaujas, un atļaujas paraugu
   nosaka Ministru kabinets.

   (Ar grozījumiem, kas izdarīti ar 03.11.2005. likumu, kas stājas spēkā 06.12.2005.)

   23.pants. Juridiskās personas, kurām ir tiesības iegādāties, glabāt un pārvadāt
   ieročus un to munīciju

   Tiesības iegādāties, glabāt un pārvadāt šaujamieročus un to munīciju, kā arī lielas
   enerģijas pneimatiskos ieročus un to munīciju ir šādām juridiskajām personām:

   1) juridiskajām personām, kurām šīs tiesības piešķirtas saskaņā ar likumu;

   2) valsts vai pašvaldību dibinātajām izglītības iestādēm, kurās paredzētas
   nodarbības ar šaušanu saistītos sporta veidos, jaunsargu vai militārās apmācības
   programmas, ja saņemta Valsts policijas atļauja;

   3) Latvijas Republikas sporta federācijām, kas nodarbojas ar sporta veidiem, kuri
   saistīti ar šaušanu (turpmāk — sporta federācijas) un to kolektīvajiem biedriem, ja
   saņemta Valsts policijas atļauja;

   4) juridiskajām personām, kuras saņēmušas atļauju izveidot 2. un 3.kategorijas
   šautuves (šaušanas stendus), ja saņemta Valsts policijas atļauja.

   (22.04.2004. likuma redakcijā, kas stājas spēkā 01.05.2004.)

   24.pants. Ieroču un to munīcijas iegādāšanās, glabāšanas un pārvadāšanas nosacījumi
   juridiskajām personām

   (1) Juridiskajām personām ir tiesības iegādāties, glabāt un pārvadāt B, C un D
   kategorijas šaujamieročus un to munīciju, kā arī lielas enerģijas pneimatiskos
   ieročus un to munīciju, ja ir saņemta Valsts policijas atļauja. Juridiskajām
   personām ir tiesības iegādāties bez Valsts policijas atļaujas munīciju atbilstoši
   savā īpašumā esošajiem ieročiem.

   (2) Lidostu drošības dienestiem un Latvijas Republikā reģistrētām bankām vai banku
   filiālēm, kuras glabā vai pārvadā skaidru naudu vai citas vērtības un kurām ir
   Latvijas Bankas atļauja, ir tiesības iegādāties un glabāt automātiskos šaujamieročus
   un to munīciju, kā arī izsniegt šos ieročus dienesta lietošanai bankas drošības vai
   apsardzes dienesta darbiniekiem, ja ir saņemta Valsts policijas atļauja.

   (3) Juridiskajām personām ir tiesības atļaujā norādītos šaujamieročus un to munīciju
   izsniegt saviem darbiniekiem darba pienākumu pildīšanai, ja šiem darbiniekiem ir
   dienesta šaujamieroča nēsāšanas atļauja.

   (4) Sporta federācijām un to kolektīvajiem biedriem ir tiesības Valsts policijā
   reģistrētos šaujamieročus un to munīciju izmantot sportistu treniņšaušanas
   nodarbībās un šaušanas sporta sacensībās sertificēta trenera vai instruktora
   uzraudzībā.

   (5) Sporta federācijām un to kolektīvajiem biedriem pēc saskaņošanas ar Valsts
   policiju ir tiesības pieņemt glabāšanai sportistu personiskos šaujamieročus un
   lielas enerģijas pneimatiskos ieročus.

   (6) Juridiskajām personām ir tiesības dzīvnieku īslaicīgai iemidzināšanai,
   paralizēšanai vai nogalināšanai paredzētos ieročus un to munīciju izsniegt saviem
   darbiniekiem darba pienākumu pildīšanai.

   (7) Juridiskajām personām ir tiesības pēc saskaņošanas ar Valsts policiju noteikt
   fiziskajām personām ieroču un speciālo līdzekļu nēsāšanas ierobežojumus savās
   telpās, teritorijā vai publisku pasākumu rīkošanas vietās.

   (Ar grozījumiem, kas izdarīti ar 05.06.2003. likumu, kas stājas spēkā 10.07.2003.)

   25.pants. Juridisko personu tiesības realizēt ieročus un to munīciju

   (1) Juridiskās personas īpašumā esošos šaujamieročus, to munīciju vai lielas
   enerģijas pneimatiskos ieročus realizē tikai tad, ja ir saņemta Valsts policijas
   atļauja, ar ieroču tirdzniecības komersantu starpniecību vai Valsts policijā
   pārreģistrējot ieročus citai juridiskajai vai fiziskajai personai, kurai ir
   attiecīgā Valsts policijas atļauja.

   (2) Kārtību, kādā Valsts policija izsniedz juridiskajām personām šaujamieroču un
   lielas enerģijas pneimatisko ieroču realizācijas atļaujas, un atļaujas paraugu
   nosaka Ministru kabinets.

   (Ar grozījumiem, kas izdarīti ar 03.11.2005. likumu, kas stājas spēkā 06.12.2005.)

   26.pants. Personiskie apbalvojuma ieroči

   (1) Par īpašiem nopelniem Latvijas Republikas labā Valsts prezidentam un Ministru
   prezidentam ir tiesības piešķirt personai personisko apbalvojuma ieroci, ievērojot
   šā likuma 19.panta nosacījumus.

   (2) Par priekšzīmīgu dienesta vai darba pienākumu veikšanu aizsardzības ministram,
   iekšlietu ministram, tieslietu ministram un Satversmes aizsardzības biroja
   direktoram ir tiesības apbalvot darbiniekus ar personiskajiem apbalvojuma ieročiem,
   ievērojot šā likuma 19.panta nosacījumus.

   (3) Par personiskajiem apbalvojuma ieročiem var būt B, C un D kategorijas
   šaujamieroči, lielas enerģijas pneimatiskie ieroči un aukstie ieroči (zobeni un
   dunči).

   (4) Personiskos apbalvojuma šaujamieročus un lielas enerģijas pneimatiskos ieročus
   apbalvotā persona triju darbdienu laikā no apbalvošanas dienas reģistrē Valsts
   policijā.

   (5) Personiskā apbalvojuma šaujamieroča vai lielas enerģijas pneimatiskā ieroča
   īpašniekam Valsts policija izsniedz beztermiņa glabāšanas vai nēsāšanas atļauju.

   (6) Apbalvošanai paredzēto šaujamieroču un lielas enerģijas pneimatisko ieroču
   iegādāšanās kārtību nosaka Ministru kabinets.

   27.pants. Ieroču mantošana un dāvināšana

   (1) Personu īpašumā esošos šaujamieročus, to munīciju vai lielas enerģijas
   pneimatiskos ieročus manto vai dāvina saskaņā ar Civillikumu un šo likumu.

   (2) Personu īpašumā esošos šaujamieročus, to munīciju vai lielas enerģijas
   pneimatiskos ieročus var saņemt mantojumā vai dāvinājumā tikai persona, kurai ir
   attiecīgo ieroču iegādāšanās atļauja. Mantotos vai dāvinātos šaujamieročus vai
   lielas enerģijas pneimatiskos ieročus triju darbdienu laikā no mantojuma vai
   dāvinājuma saņemšanas dienas pārreģistrē Valsts policijā.

   (3) Personiskos apbalvojuma ieročus var saņemt mantojumā, bet ne dāvinājumā.

   (4) Personiskā apbalvojuma ieroča mantiniekam ir tiesības:

   1) pārreģistrēt uz sava vārda attiecīgo šaujamieroci vai lielas enerģijas
   pneimatisko ieroci;

   2) Valsts policijā padarīt ieroci neatgriezeniski nederīgu lietošanai un glabāt to
   piemiņai;

   3) nodot ieroci Valsts policijai vai, pēc tam kad ierocis padarīts neatgriezeniski
   nederīgs lietošanai, nodot to muzejam, ja ierocis ir pārreģistrēts Valsts policijā.

   (5) Šaujamieroču, to munīcijas vai lielas enerģijas pneimatisko ieroču īpašnieka
   nāves vai bezvēsts prombūtnes gadījumā ieročus un munīciju 10 darbdienu laikā nodod
   Valsts policijā glabāšanai uz laiku, līdz stājas spēkā tiesas spriedums par
   mantojuma tiesībām.

   (6) Ja šaujamieroču, to munīcijas vai lielas enerģijas pneimatisko ieroču mantinieks
   nevar vai nevēlas saņemt attiecīgo ieroču iegādāšanās atļauju, ieročus un to
   munīciju realizē ar ieroču tirdzniecības komersanta starpniecību mantinieka labā,
   nodod Valsts policijā vai pēc mantinieka iesnieguma pārreģistrē citai personai, kura
   ir saņēmusi ieroča iegādāšanās atļauju.

   (Ar grozījumiem, kas izdarīti ar 03.11.2005. likumu, kas stājas spēkā 06.12.2005.)

   28.pants. Ieroču, to munīcijas un speciālo līdzekļu iegādāšanās, reģistrēšanas,
   uzskaites, realizēšanas, glabāšanas, pārvadāšanas, pārsūtīšanas vai nēsāšanas
   kārtība

   (1) Kārtību, kādā fiziskās un juridiskās personas iegādājas, reģistrē, uzskaita,
   realizē, glabā, pārvadā, pārsūta vai nēsā šaujamieročus un to munīciju, kā arī
   lielas enerģijas pneimatiskos ieročus un to munīciju, iegādājas, glabā, nēsā un
   realizē gāzes pistoles (revolverus) pašaizsardzības, medību, sporta vajadzībām,
   darba vai dienesta pienākumu pildīšanai, kā arī ieročus iegādājas un glabā
   kolekcijām, nosaka Ministru kabinets.

   (2) Iekšlietu ministrijas sistēmas iestāžu, valsts drošības iestāžu, Nacionālo
   bruņoto spēku, Latvijas Bankas Aizsardzības pārvaldes, prokuratūras, Valsts ieņēmumu
   dienesta, Ieslodzījuma vietu pārvaldes, Korupcijas novēršanas un apkarošanas biroja
   un pašvaldības policijas īpašumā (valdījumā) esošo ieroču un speciālo līdzekļu
   glabāšanas, nēsāšanas un pielietošanas kārtību nosaka šo institūciju darbību
   reglamentējošie normatīvie akti, bet kārtību, kādā minētās institūcijas iegādājas un
   realizē ieročus un speciālos līdzekļus, nosaka Ministru kabinets.

   V nodaļa
   Šaujamieroču, speciālo līdzekļu un pirotehnisko izstrādājumu
   pielietošanas un izmantošanas nosacījumi un kārtība

   29.pants. Šaujamieroču un speciālo līdzekļu pielietošanas un izmantošanas nosacījumi

   (1) Šaujamieroča vai gāzes pistoles (revolvera) pielietošana ir tēmēts šāviens
   (izņemot sporta šaušanu, medību šaušanu vai treniņšaušanu) vai šāviens, kas izraisa
   cilvēka nāvi, nodara kaitējumu cilvēka veselībai vai zaudējumu mantai vai padara
   nekaitīgu dzīvnieku.

   (2) Gāzes baloniņu pielieto pašaizsardzībai, lai ar gāzes palīdzību iedarbotos uz
   cilvēka vai dzīvnieka organismu.

   (3) Elektrošoka ierīci pielieto, lai ar augstsprieguma elektriskā lādiņa palīdzību
   iedarbotos uz cilvēka vai dzīvnieka organismu.

   (4) Persona drīkst pielietot šaujamieroci vai gāzes pistoli (revolveri) galējas
   nepieciešamības situācijā, lai:

   1) aizsargātu sevi vai citas personas no uzbrukuma, kas reāli apdraud dzīvību vai
   veselību vai var nodarīt būtiskus materiālos zaudējumus;

   2) novērstu nelikumīgu mēģinājumu vardarbīgi atņemt šaujamieroci;

   3) aizturētu personu, kas pārsteigta nozieguma izdarīšanas brīdī un izrāda
   pretošanos;

   4) padarītu nekaitīgu dzīvnieku, kas apdraud cilvēka dzīvību, veselību vai mantu.

   (5) Šaujamieroci vai gāzes pistoli (revolveri) drīkst izmantot, lai izsauktu
   palīdzību, brīdinātu par ieroča pielietošanu vai aizbaidītu dzīvniekus.

   (6) Pielietojot šaujamieroci vai speciālo līdzekli, nedrīkst pārkāpt nepieciešamās
   aizstāvēšanās robežas.

   30.pants. Šaujamieroču un gāzes pistoļu (revolveru) izmantošanas un pielietošanas
   kārtība

   (1) Pirms šaujamieroča vai gāzes pistoles (revolvera) pielietošanas brīdina par
   nodomu to pielietot vai no šaujamieroča izdara brīdinājuma šāvienu.

   (2) Bez brīdinājuma šaujamieroci vai gāzes pistoli (revolveri) pielieto, ja:

   1) uzbrukums ir pēkšņs;

   2) uzbrukumā pielieto ieročus vai priekšmetus, ar kuriem tiek apdraudēta personas
   dzīvība vai veselība, vai izmanto mehāniskos transportlīdzekļus;

   3) aizturamā persona pretojas, pielietojot ieročus vai priekšmetus, ar kuriem tiek
   apdraudēta citas personas dzīvība vai veselība.

   (3) Šaujamieroča vai gāzes pistoles (revolvera) pielietošanas gadījumā persona, kura
   to pielieto, dara visu iespējamo, lai mazinātu kaitējumu un garantētu citu personu
   drošību.

   (4) Par katru šaujamieroča pielietošanas gadījumu persona, kura to pielietojusi,
   nekavējoties ziņo Valsts policijai. Šī persona saglabā notikuma vietas apstākļus un
   paliek notikuma vietā, bet, ja ir cietušie, sniedz viņiem pirmo medicīnisko
   palīdzību un nodrošina neatliekamās medicīniskās palīdzības sniegšanu.

   (5) Aizliegts pielietot un izmantot šaujamieročus vai gāzes pistoles (revolverus),
   ja to pielietošanas vai izmantošanas dēļ var ciest citas personas, pret kurām
   ierocis vai speciālais līdzeklis nav vērsts.

   31.pants. Pirotehnisko izstrādājumu izmantošana

   (1) Pirotehniskos izstrādājumus aizliegts izmantot, ja to izmantošana apdraud
   cilvēka dzīvību, veselību, mantu vai var nodarīt kaitējumu videi, kā arī alkoholisko
   dzērienu, narkotisko vai citu apreibinošo vielu iespaidā.

   (2) Pirotehnisko izstrādājumu izmantošanas kārtību un izmantošanas ierobežojumus
   nosaka Ministru kabinets.

   (Ar grozījumiem, kas izdarīti ar 13.12.2007. likumu, kas stājas spēkā 12.01.2008.)

   VI nodaļa
   Ārvalstu pilsoņu, diplomātisko un konsulāro pārstāvniecību
   un ārvalstu bruņoto spēku īpašumā esošie ieroči

   32.pants. Ārvalstu pilsoņu tiesības Latvijas Republikā iegādāties, glabāt, nēsāt,
   pārvadāt un izmantot šaujamieročus un lielas enerģijas pneimatiskos ieročus

   (1) Eiropas Savienības dalībvalstu pilsoņiem un Eiropas Ekonomikas zonas valstu
   pilsoņiem, ja viņiem ir savas valsts kompetentas iestādes izsniegta atļauja, kas dod
   tiesības iegādāties ieroci un munīciju Eiropas Savienības dalībvalstīs vai Eiropas
   Ekonomikas zonas valstīs, Valsts policija izsniedz ieroča iegādāšanās atļauju, un šo
   valstu pilsoņiem ir tiesības iegādāties pie ieroču tirdzniecības komersantiem,
   pārvadāt, saņemt mantojumā vai dāvinājumā B, C un D kategorijas sporta un medību
   šaujamieročus un to munīciju, kā arī lielas enerģijas pneimatiskos ieročus un to
   munīciju.

   (2) Triju darbdienu laikā pēc šaujamieroča iegādes Eiropas Savienības dalībvalsts
   pilsonis, Eiropas Ekonomikas zonas valsts pilsonis Valsts policijā aizpilda
   paziņojumu par iegādāto ieroci. Valsts policija šo paziņojumu nosūta attiecīgās
   valsts kompetentai iestādei.

   (3) Eiropas Savienības dalībvalstu pilsoņi un Eiropas Ekonomikas zonas valstu
   pilsoņi, ja viņiem ir Eiropas šaujamieroču apliecība un pamatojums (ielūgums)
   iebraukšanai Latvijas Republikā vai tās šķērsošanai tranzītā, līdzi vedot Eiropas
   šaujamieroču apliecībā norādīto šaujamieroci vai lielas enerģijas pneimatisko ieroci
   un to munīciju, ir tiesīgi piedalīties ar šiem ieročiem medībās, treniņšaušanā vai
   šaušanas sporta sacensībās, kā arī pārvietot ieročus un to munīciju tranzītā, ja
   Valsts policija ir izdarījusi attiecīgu atzīmi Eiropas šaujamieroču apliecībā.

   (4) Ja saskaņā ar pamatojumu (ielūgumu) Eiropas Savienības dalībvalsts pilsonim vai
   Eiropas Ekonomikas zonas valsts pilsonim uzturēšanās Latvijas Republikā ar
   šaujamieroci vai lielas enerģijas pneimatisko ieroci un to munīciju paredzēta uz
   laiku, ilgāku par trim mēnešiem, viņam Valsts policijai jāiesniedz Eiropas
   šaujamieroču apliecība attiecīgas atzīmes izdarīšanai un jāiesniedz savas valsts
   kompetentas iestādes izsniegta ieroča izvešanas — ievešanas atļauja.

   (5) Eiropas Savienības dalībvalsts pilsonis un Eiropas Ekonomikas zonas valsts
   pilsonis var pastāvīgi glabāt savu šaujamieroci vai lielas enerģijas pneimatisko
   ieroci Latvijas Republikā, ja viņam Valsts policija ir izsniegusi ieroča glabāšanas
   atļauju.

   (6) Eiropas Savienības dalībvalsts pilsonis vai Eiropas Ekonomikas zonas valsts
   pilsonis, kas pārceļas uz pastāvīgu dzīvi Latvijas Republikā, līdzi ņemot
   attiecīgajā valstī reģistrētu šaujamieroci vai lielas enerģijas pneimatisko ieroci,
   iesniedz Valsts policijai Eiropas šaujamieroču apliecību un savas valsts kompetentas
   iestādes izsniegtu ieroča izvešanas — ievešanas atļauju (ieroču importa — eksporta
   licenci) un Valsts policijā saņem jaunu Eiropas šaujamieroču apliecību, kā arī
   ieroča glabāšanas atļauju.

   (7) Citu ārvalstu pilsoņi, ja viņiem ir savas valsts kompetentas iestādes izsniegta
   atļauja, kas dod tiesības iegādāties ieroci un tā munīciju ārvalstīs, var saņemt
   Valsts policijā ieroča iegādāšanās atļauju un (pēc ieroča vai tā munīcijas
   iegādāšanās) atļauju šā ieroča un tā munīcijas izvešanai no Latvijas Republikas.
   Ieroča iegādāšanās atļauja dod tiesības iegādāties pie ieroču tirdzniecības
   komersantiem, pārvadāt, saņemt mantojumā vai dāvinājumā B, C un D kategorijas sporta
   un medību šaujamieročus un to munīciju, kā arī lielas enerģijas pneimatiskos ieročus
   un to munīciju.

   (8) Valsts policija par katru gadījumu, kad ārvalsts pilsonis iegādājies
   šaujamieroci, paziņo attiecīgajai ārvalsts iestādei, kas izsniegusi atļauju, vai
   ārvalsts norādītajai kompetentai iestādei.

   (9) Ārvalstu pilsoņi, ja viņiem ir savas valsts kompetentas iestādes izsniegta
   šaujamieroču glabāšanas (nēsāšanas) atļauja un atļauja šaujamieroča izvešanai no
   valsts, kurā tas reģistrēts, kā arī pamatojums (ielūgums) iebraukšanai Latvijas
   Republikā vai tās šķērsošanai tranzītā ar Latvijas Republikā apritē atļautu
   šaujamieroci vai lielas enerģijas pneimatisko ieroci un to munīciju, pēc Valsts
   policijas atļaujas saņemšanas ir tiesīgi piedalīties ar šiem ieročiem medībās,
   treniņšaušanā vai šaušanas sporta sacensībās, kā arī pārvietot ieročus un to
   munīciju tranzītā.

   (10) Ārvalstu pilsoņiem (izņemot Eiropas Savienības dalībvalstu pilsoņus un Eiropas
   Ekonomikas zonas valstu pilsoņus, uz kuriem neattiecas šā likuma 20.pantā minētie
   ierobežojumi) aizliegts Latvijas Republikā glabāt šaujamieroču kolekcijas un
   realizēt ārvalstīs reģistrētus ieročus.

   (11) Ārvalstu pilsoņiem ir aizliegts ārvalstīs realizēt Latvijas Republikā
   reģistrētus ieročus. Minētais aizliegums neattiecas uz Eiropas Savienības
   dalībvalstu pilsoņiem un Eiropas Ekonomikas zonas valstu pilsoņiem, ja viņi ir
   saņēmuši Valsts policijas atļauju Latvijas Republikā reģistrēta ieroča realizēšanai
   Eiropas Savienības dalībvalstīs vai Eiropas Ekonomikas zonas valstīs.

   (12) Valsts policija šajā pantā paredzētās atļaujas ārvalstu pilsoņiem izsniedz un
   attiecīgu atzīmi Eiropas šaujamieroču apliecībā izdara Ministru kabineta noteiktajā
   kārtībā.

   (22.04.2004. likuma redakcijā ar grozījumiem, kas izdarīti ar 03.11.2005. likumu,
   kas stājas spēkā 06.12.2005.)

   33.pants. Ārvalstu diplomātisko personu, diplomātisko un konsulāro pārstāvniecību
   apsardzes dienestu un ārvalstu bruņoto spēku īpašumā esošie ieroči

   (1) Ārvalstu diplomātisko un konsulāro pārstāvniecību darbinieki, kas akreditēti
   Latvijas Republikā, pēc saskaņošanas ar Ārlietu ministriju un Valsts policijas
   atļaujas saņemšanas var iegādāties, glabāt vai nēsāt un pielietot dienesta uzdevumu
   veikšanai saskaņā ar šā likuma V nodaļu B kategorijas pusautomātiskos, atkārtotas
   darbības vai viena šāviena īsstobra šaujamieročus, kuru kalibrs nav lielāks par 9
   milimetriem.

   (2) Ārvalstu diplomātisko un konsulāro pārstāvniecību darbinieki, kas akreditēti
   Latvijas Republikā, pēc šaujamieroču ievešanas (izvešanas) atļaujas saņemšanas
   Valsts policijā drīkst ievest Latvijas Republikā vai izvest no tās šaujamieročus un
   to munīciju. Ievestos šaujamieročus triju darbdienu laikā no ievešanas dienas
   reģistrē Valsts policijā.

   (3) Ārvalstu diplomātisko un konsulāro pārstāvniecību, augstu ārvalsts amatpersonu
   vai starptautisko organizāciju amatpersonu apsardzes vai drošības dienesta
   personālam pēc saskaņošanas ar Ārlietu ministriju un Valsts policijas atļaujas
   saņemšanas atļauts Latvijas Republikā dienesta uzdevumu veikšanas laikā un vietā
   nēsāt B kategorijas pusautomātiskos, atkārtotas darbības vai viena šāviena īsstobra
   šaujamieročus saskaņā ar attiecīgās valsts likumiem un pielietot tos saskaņā ar šā
   likuma V nodaļu.

   (4) Augstu ārvalsts amatpersonu vai starptautisko organizāciju amatpersonu vizītes
   laikā Valsts policija var atļaut ārvalstu drošības dienestu darbiniekiem ievest
   Latvijas Republikā un nēsāt automātiskos šaujamieročus un to munīciju. Par šādu
   atļauju Ārlietu ministrija informē attiecīgās valsts diplomātisko pārstāvniecību vai
   attiecīgo starptautisko organizāciju.

   (5) Ārvalstu bruņoto spēku personām laikā, kad tās uzturas Latvijas Republikā, ir
   tiesības nēsāt un pielietot šaujamieročus vienīgi dienesta uzdevumu veikšanai.

   (Ar grozījumiem, kas izdarīti ar 22.04.2004. likumu, kas stājas spēkā 01.05.2004.)

   VII nodaļa
   Ieroču un munīcijas kolekcijas

   34.pants. Vispārīgie noteikumi

   (1) Veidot ieroču vai munīcijas kolekcijas (izņemot Latvijas Republikā aizliegtos
   ieročus, bet ieskaitot tādus ieročus, uz kuriem šis likums neattiecas) ir tiesīgas
   valsts institūcijas, pašvaldību muzeji vai Latvijas Republikas Komercreģistrā
   reģistrēti privātie muzeji, kā arī Latvijas pilsoņi, Eiropas Savienības dalībvalstu
   pilsoņi un Eiropas Ekonomikas zonas valstu pilsoņi, kas sasnieguši 21 gada vecumu,
   ja uz minētajiem pilsoņiem, juridisko personu vadītājiem un darbiniekiem, kas tieši
   saistīti ar ieroču un munīcijas glabāšanu vai apsardzi, neattiecas šā likuma
   20.pantā (izņemot 5.punktu) noteiktie ierobežojumi. Šā panta noteikumi neattiecas uz
   ieroču un munīcijas izstādēm un preču paraugiem.

   (2) Kolekcijai izmanto lietošanai derīgus ieročus, ieroču kopijas, kā arī ieročus,
   kas padarīti neatgriezeniski nederīgi lietošanai vai nav remontējami.

   (3) Lietošanai derīgos kolekcijas ieročus fiziskās un juridiskās personas reģistrē
   Valsts policijā.

   (4) Atļauju fizisko un juridisko personu ieroču kolekciju glabāšanai izsniedz Valsts
   policija.

   (5) Kolekcijas pārvadāšanai, pārnēsāšanai vai izstādīšanai ārpus atļaujā norādītās
   glabāšanas vietas ir nepieciešama Valsts policijas atļauja.

   (6) Lai kolekcijai iegādātos ieročus vai munīciju, uz ko attiecas šis likums,
   nepieciešama ieroču vai munīcijas iegādāšanās atļauja.

   (7) Ja fiziskās personas īpašumā esošo šaujamieroču un lielas enerģijas pneimatisko
   ieroču kopējais skaits ir lielāks par 10, tai nepieciešama ieroču kolekcijas
   atļauja.

   (8) Valsts policija anulē ieroču vai munīcijas kolekcijas atļauju, ja:

   1) pārkāpta ieroču un munīcijas aprites kārtība, — uz laiku no viena gada līdz trim
   gadiem;

   2) nav ievēroti šā likuma 20.pantā (izņemot 5.punktu) noteiktie ierobežojumi;

   3) tiek likvidēts attiecīgās valsts institūcijas, pašvaldības vai privātais muzejs.

   (9) Ieroču vai munīcijas kolekcijas glabāšanas noteikumus un atļaujas saņemšanas,
   reģistrēšanas un anulēšanas kārtību nosaka Ministru kabinets.

   (Ar grozījumiem, kas izdarīti ar 22.04.2004. likumu, kas stājas spēkā 01.05.2004.)

   35.pants. Valsts nozīmes ieroču un munīcijas kolekcijas

   (1) Valsts policija Ministru kabineta noteiktajā kārtībā dienesta lietošanai veido:

   1) ieroču kolekciju salīdzinošās izpētes vajadzībām, kurā ir ieroči, kas iegādāti
   vai dāvināti, konfiscēti vai atsavināti, ieskaitot pašizgatavotus, nelikumīgi
   pārveidotus vai aizliegtos ieročus;

   2) to Latvijas Republikā reģistrēto vītņstobra šaujamieroču (izņemot Nacionālo
   bruņoto spēku šaujamieročus) ložu un čaulu kontrolkolekciju, kuru kalibrs nav
   lielāks par 12,7 milimetriem (0,5 collām);

   3) Latvijas Republikā klasificēto šaujamieroču un munīcijas (izņemot Nacionālo
   bruņoto spēku šaujamieročus un munīciju) paraugu kolekciju.

   (2) Aizsardzības ministrija sadarbībā ar Valsts policiju veido ieroču, munīcijas,
   sprāgstvielu un spridzināšanas ietaišu paraugu kolekciju.

   (Ar grozījumiem, kas izdarīti ar 05.06.2003. likumu, kas stājas spēkā 10.07.2003.)

   VIII nodaļa
   Ieroču, munīcijas, sprāgstvielu, spridzināšanas ietaišu,
   speciālo līdzekļu un pirotehnisko izstrādājumu komerciālā aprite

   36.pants. Ieroču, munīcijas, sprāgstvielu, spridzināšanas ietaišu, speciālo līdzekļu
   un pirotehnisko izstrādājumu komerciālās aprites noteikumi

   (1) Lai nodarbotos ar ieroču, munīcijas, sprāgstvielu, spridzināšanas ietaišu,
   speciālo līdzekļu vai 1., 2., 3. vai 4.klases pirotehnisko izstrādājumu, atsevišķu
   šo priekšmetu sastāvdaļu vai palīgierīču ražošanu (izgatavošanu), kā arī ieroču vai
   speciālo līdzekļu (izņemot pašaizsardzībai paredzētos gāzes baloniņus) remontu, šo
   priekšmetu komercizstāžu rīkošanu, to realizēšanu vairumtirdzniecībā vai
   mazumtirdzniecībā, eksportu, importu vai tranzītu vai sniegtu pakalpojumus saistībā
   ar minētajiem priekšmetiem, komersantam ir nepieciešama speciālā atļauja (licence)
   atsevišķiem komercdarbības veidiem. Valsts policija Ministru kabineta noteiktajā
   kārtībā var noteikt atsevišķu veidu 1.klases pirotehniskos izstrādājumus, kuru
   importam, eksportam un realizēšanai nav nepieciešama speciālā atļauja (licence).

   (2) Speciālās atļaujas (licences) ir tiesīgi saņemt individuālie komersanti vai
   komercsabiedrības, kuru dalībnieki, vadītāji un personas, kas ieņem amatus pārvaldes
   institūcijās, ir vismaz 21 gada vecumu sasnieguši Latvijas pilsoņi vai Eiropas
   Savienības dalībvalstu pilsoņi, vai Eiropas Ekonomikas zonas valstu pilsoņi, ja uz
   viņiem neattiecas šā likuma 20.pantā noteiktie ierobežojumi (izņemot 20.panta
   5.punktā minētos ierobežojumus), un kuru darbinieki, kas tieši saistīti ar šā panta
   pirmajā daļā minēto priekšmetu ražošanu (izgatavošanu), remontu, realizēšanu,
   glabāšanu, transportēšanu, ar tiem saistīto pakalpojumu sniegšanu vai apsardzi, ir
   vismaz 21 gada vecumu sasnieguši Latvijas pilsoņi vai Eiropas Savienības dalībvalstu
   pilsoņi, vai Eiropas Ekonomikas zonas valstu pilsoņi (ja uz viņiem neattiecas šā
   likuma 20.pantā noteiktie ierobežojumi), un ja valsts drošības iestāžu rīcībā nav
   ziņu par to, ka attiecīgā komersanta darbība ir vērsta pret Latvijas Republikas
   drošību vai šis komersants pārkāpj starptautiskajos līgumos ietvertos vai
   starptautisko organizāciju noteiktos ierobežojumus.

   (3) Speciālās atļaujas (licences) pēc valsts nodevas samaksāšanas izsniedz uz laiku
   no viena gada līdz pieciem gadiem.

   (4) Valsts pārvaldes iestāde, kas izsniegusi speciālo atļauju (licenci), ir tiesīga
   nepagarināt tās derīguma termiņu, apturēt uz laiku tās darbību vai anulēt to, ja:

   1) konstatēts, ka komersants speciālās atļaujas (licences) saņemšanai vai tās
   derīguma termiņa pagarināšanai sniedzis nepatiesas ziņas;

   2) ir pārkāptas šā likuma vai citu normatīvo aktu prasības vai speciālajā atļaujā
   (licencē) iekļautie nosacījumi.

   (5) Lēmumu par atteikumu izsniegt speciālo atļauju (licenci) vai pagarināt tās
   derīguma termiņu, par speciālās atļaujas (licences) darbības apturēšanu vai
   anulēšanu var apstrīdēt un pārsūdzēt kārtībā, kāda noteikta normatīvajos aktos, kuri
   regulē administratīvo aktu apstrīdēšanu un pārsūdzēšanu. Lēmuma par speciālās
   atļaujas (licences) anulēšanu pārsūdzēšana neaptur tā darbību un izpildi.

   (6) Speciālās atļaujas (licences) izsniegšanas, tās derīguma termiņa pagarināšanas
   un speciālās atļaujas (licences) anulēšanas un darbības apturēšanas kārtību, valsts
   nodevas apmēru par speciālās atļaujas (licences) izsniegšanu, kā arī kārtību, kādā
   komersanti veic šā panta pirmajā daļā minētās darbības, nosaka Ministru kabinets.

   (Ar grozījumiem, kas izdarīti ar 05.06.2003., 22.04.2004. un 13.12.2007. likumu, kas
   stājas spēkā 12.01.2008.)

   37.pants. Speciālās atļaujas (licences)

   (1) Iekšlietu ministrija izsniedz šā likuma 36.pantā minētās speciālās atļaujas
   (licences), kas dod tiesības ražot (izgatavot), remontēt, eksponēt izstādēs,
   realizēt, eksportēt, importēt vai pārvadāt tranzītā:

   1) A kategorijas ieročus un munīciju to juridisko personu vajadzībām (importam vai
   remontam), kurām šajā likumā paredzētas tiesības iegādāties noteiktus A kategorijas
   šaujamieročus un munīciju;

   2) B, C un D kategorijas sporta un gludstobra medību šaujamieročus;

   3) B un C kategorijas vītņstobra sporta vai medību šaujamieročus, kuru kalibrs nav
   lielāks par 12,7 milimetriem (0,5 collām);

   4) pašaizsardzībai paredzētos B kategorijas īsstobra šaujamieročus, kuru kalibrs nav
   lielāks par 9 milimetriem;

   5) pneimatiskos ieročus;

   6) aukstos ieročus;

   7) speciālos līdzekļus (izņemot to remontu);

   8) 1., 2., 3. vai 4.klases pirotehniskos izstrādājumus (izņemot to remontu);

   9) B, C un D kategorijas sporta, medību vai pašaizsardzībai paredzēto šaujamieroču,
   pneimatisko ieroču vai gāzes pistoļu (revolveru) munīciju (izņemot tās remontu), to
   sastāvdaļas un palīgierīces;

   10) sprāgstvielas (ieskaitot šaujampulveri) vai spridzināšanas ietaises (izņemot to
   remontu).

   (2) Aizsardzības ministrija izsniedz šā likuma 36.pantā minētās speciālās atļaujas
   (licences):

   1) militāro ieroču (ieskaitot to sastāvdaļas un palīgierīces), to munīcijas,
   militāro sprāgstvielu, spridzināšanas ietaišu, militārās pirotehnikas, propelentu,
   gāzes granātu un tādas munīcijas, kura pildīta ar kairinošas vai paralizējošas
   iedarbības vielām un nav paredzēta gāzes pistolēm (revolveriem), kā arī
   psiholoģiskas iedarbības gaismas un skaņas ierīču un Stratēģiskas nozīmes preču
   saraksta sadaļā "Ieroču, munīcijas un bruņojuma saraksts" minēto preču importam —
   Nacionālo bruņoto spēku un Iekšlietu ministrijas sistēmas iestāžu vajadzībām — un šo
   priekšmetu eksportam un tranzītam;

   2) militāro ieroču (ieskaitot to sastāvdaļas un palīgierīces), to munīcijas,
   militāro sprāgstvielu, spridzināšanas ietaišu, militārās pirotehnikas, propelentu,
   gāzes granātu un tādas munīcijas ražošanai (izgatavošanai), kura pildīta ar
   kairinošas vai paralizējošas iedarbības vielām un nav paredzēta gāzes pistolēm
   (revolveriem), kā arī psiholoģiskas iedarbības gaismas un skaņas ierīču ražošanai
   (izgatavošanai);

   3) spridzināšanas darbu veikšanai vai pirotehnisko pakalpojumu sniegšanai —
   Nacionālo bruņoto spēku vajadzībām.

   (3) Ieroču, munīcijas, sprāgstvielu, spridzināšanas ietaišu, speciālo līdzekļu un
   pirotehnisko izstrādājumu ražošanas (izgatavošanas) kārtību, ieroču remonta kārtību
   un ieroču, munīcijas, sprāgstvielu, spridzināšanas ietaišu, speciālo līdzekļu un
   pirotehnisko izstrādājumu komercizstāžu rīkošanas kārtību nosaka Ministru kabinets.

   (4) Sprāgstvielu atbilstības novērtēšanu un marķējumu nosaka Ministru kabinets.

   (Ar grozījumiem, kas izdarīti ar 05.06.2003. un 22.04.2004. likumu, kas stājas spēkā
   01.05.2004.)

   38.pants. Ieroču, munīcijas, sprāgstvielu, spridzināšanas ietaišu, speciālo līdzekļu
   un pirotehnisko izstrādājumu vairumtirdzniecības un mazumtirdzniecības, eksporta,
   importa un tranzīta kārtība

   (1) Komersantiem ir tiesības realizēt ieročus, speciālos līdzekļus, munīciju vai
   pirotehniskos izstrādājumus tikai speciāli iekārtotos veikalos vai no noliktavām,
   kuru adrese norādīta speciālajā atļaujā (licencē).

   (2) Uz septiņas dienas ilgu laika posmu pirms Latvijas Republikā oficiāli
   noteiktajām svētku dienām, saskaņojot ar Valsts policiju, Valsts ugunsdzēsības un
   glābšanas dienestu un pašvaldību, komersantiem, kuriem ir speciālā atļauja
   (licence), Iekšlietu ministrijas licencēšanas komisija Ministru kabineta noteiktajā
   kārtībā izsniedz speciālo atļauju (licenci) 1. un 2.klases pirotehnisko izstrādājumu
   sezonas tirdzniecībai nespecializētos tirdzniecības objektos.

   (3) Komersants par katra šaujamieroča vai lielas enerģijas pneimatiskā ieroča
   realizēšanu triju darbdienu laikā ziņo Valsts policijai un sniedz tai informāciju
   par pircēju un realizēto ieroci.

   (4) Komersantiem atļauta tikai tādu vītņstobra šaujamieroču realizācija, ar kuriem
   kontrolšāvieni Valsts policijā izdarīti ne agrāk kā pirms pieciem gadiem.

   (5) Katram eksporta, importa vai tranzīta darījumam ar vītņstobra šaujamieročiem, to
   munīciju, sastāvdaļām un palīgierīcēm, sprāgstvielām, spridzināšanas ietaisēm,
   propelentiem, kā arī ar 2., 3. un 4.klases pirotehniskajiem izstrādājumiem un
   militāro pirotehniku nepieciešama stratēģiskas nozīmes preču eksporta, importa vai
   tranzīta licence. Šīs licences izsniedz Stratēģiskas nozīmes preču kontroles
   komiteja.

   (6) Šā panta piektajā daļā minētās licences nav nepieciešamas valsts drošības
   iestādēm, Latvijas Bankas Aizsardzības pārvaldei, Valsts ieņēmumu dienestam,
   Korupcijas novēršanas un apkarošanas birojam, prokuratūrai, pašvaldības policijai,
   Nacionālajiem bruņotajiem spēkiem, Ieslodzījuma vietu pārvaldei un Iekšlietu
   ministrijas sistēmas iestādēm ieroču vai munīcijas importam, kas veikts bez
   komersantu starpniecības.

   (7) Komersanti Ministru kabineta noteiktajā kārtībā nodrošina bruņotu apsardzi
   šaujamieroču, munīcijas, lielas enerģijas pneimatisko ieroču, sprāgstvielu,
   spridzināšanas ietaišu un militārās pirotehnikas pārvadājumiem Latvijas Republikas
   teritorijā.

   (8) Pārsūtot vītņstobra šaujamieročus pāri Latvijas Republikas robežai uz laiku —
   izstādēm, demonstrēšanai vai remontam, šaujamieroču tirdzniecības komersantiem
   nepieciešamas šā panta piektajā daļā minētās licences.

   (9) Ieroču un munīcijas, sprāgstvielu, spridzināšanas ietaišu, speciālo līdzekļu un
   pirotehnisko izstrādājumu realizēšanas kārtību nosaka Ministru kabinets.

   (10) Vītņstobra šaujamieroču, to munīcijas, sastāvdaļu un palīgierīču, sprāgstvielu,
   spridzināšanas ietaišu, propelentu, kā arī 1., 2., 3. un 4.klases pirotehnisko
   izstrādājumu un militārās pirotehnikas eksporta, importa un tranzīta licenču
   izsniegšanas kārtību nosaka Ministru kabinets.

   (Ar grozījumiem, kas izdarīti ar 22.04.2004. un 03.11.2005. likumu, kas stājas spēkā
   06.12.2005.)

   39.pants. Ieroču un speciālo līdzekļu ražošana (izgatavošana), remonts un glabāšana,
   kā arī munīcijas, pirotehnisko izstrādājumu, sprāgstvielu un spridzināšanas ietaišu
   ražošana (izgatavošana) un glabāšana, spridzināšanas darbu un pirotehnisko
   pakalpojumu sniegšana

   (1) Komersanti ražo (izgatavo), remontē vai glabā ieročus vai speciālos līdzekļus,
   kā arī ražo (izgatavo) vai glabā munīciju, pirotehniskos izstrādājumus,
   sprāgstvielas un spridzināšanas ietaises tikai vietā, kuras adrese norādīta
   attiecīgajā speciālajā atļaujā (licencē) vai kuras adresi norādījusi Valsts darba
   inspekcija, veicot šā panta trešajā daļā minēto reģistrāciju.

   (2) Apsardzes prasības un ieroču un speciālo līdzekļu ražošanas (izgatavošanas),
   remonta un glabāšanas, munīcijas un pirotehnisko izstrādājumu, sprāgstvielu un
   propelentu ražošanas (izgatavošanas) un glabāšanas telpu konstrukciju un to
   izmantošanas tehniskos noteikumus, kā arī nepieciešamo atļauju saņemšanas kārtību
   nosaka Ministru kabinets.

   (3) Pirms rūpniecisko spridzināšanas darbu veikšanas, pirotehnisko pakalpojumu
   sniegšanas, elektrošoka iekārtu ražošanas (izgatavošanas) un remontēšanas, kā arī
   pirms minēto darbu un pakalpojumu veikšanai paredzēto pirotehnisko izstrādājumu,
   sprāgstvielu, detonatoru vai to palīgierīču glabāšanas (izņemot šā likuma 37.panta
   otrās daļas 2. un 3.punktā minēto komercdarbību) komersants reģistrējas Valsts darba
   inspekcijā. Komersantu reģistrē, ja uz tā dalībniekiem, vadītājiem un personām, kas
   ieņem amatus komersanta pārvaldes institūcijās, un darbiniekiem, kas tieši saistīti
   ar šajā pantā minētajām darbībām, neattiecas šā likuma 20.panta 1., 2., 3., 4., 6.,
   7., 9., 10., 11. un 12.punktā noteiktie ierobežojumi. Valsts policija pārbauda, vai
   uz attiecīgajām personām neattiecas šā likuma 20.panta 1., 4., 6., 7., 9., 10., 11.
   un 12.punktā noteiktie ierobežojumi.

   (4) Kārtību, kādā reģistrē komersantus, kuri vēlas veikt rūpnieciskos spridzināšanas
   darbus, sniegt pirotehniskos pakalpojumus, ražot (izgatavot) un remontēt elektrošoka
   iekārtas, glabāt minēto darbu un pakalpojumu veikšanai paredzētos pirotehniskos
   izstrādājumus, sprāgstvielas, detonatorus vai to palīgierīces, kā arī pirotehnisko
   pakalpojumu sniegšanas un spridzināšanas darbu veikšanas un minēto priekšmetu
   glabāšanas kārtību nosaka Ministru kabinets.

   (Ar grozījumiem, kas izdarīti ar 22.04.2004. un 13.12.2007. likumu, kas stājas spēkā
   12.01.2008.)

   IX nodaļa
   Šautuvju (šaušanas stendu) izveidošana, mācību šaušanas,
   treniņšaušanas un šaušanas sporta sacensību kārtība

   40.pants. Šautuvju (šaušanas stendu) kategorijas

   Šautuves (šaušanas stendus) atbilstoši izmantojamo ieroču veidam iedala šādās
   kategorijās:

   1) pirmās kategorijas šautuves, kurās atļauts izmantot aukstos ieročus (lokus,
   arbaletus, metamos nažus, cirvjus), mazas enerģijas pneimatiskos ieročus un to
   munīciju;

   2) otrās kategorijas šautuves, kurās atļauts izmantot lielas enerģijas pneimatiskos
   ieročus un to munīciju, B, C un D kategorijas šaujamieročus un to munīciju;

   3) trešās kategorijas šautuves, kurās atļauts izmantot A kategorijas automātiskos
   šaujamieročus un to munīciju, kā arī otrās kategorijas šautuvēm atļauto veidu
   ieročus un to munīciju.

   41.pants. Šautuvju (šaušanas stendu) izveidošana

   (1) Fiziskajām un juridiskajām personām ir tiesības izveidot pirmās kategorijas
   šautuves (šaušanas stendus).

   (2) Fiziskajai personai ir tiesības izveidot pirmās kategorijas šautuves (šaušanas
   stendus) tikai tai piederošā vai tās valdījumā esošā nekustamajā īpašumā.

   (3) Otrās kategorijas šautuves (šaušanas stendus) ir tiesības izveidot fiziskajām un
   juridiskajām personām, kuras atbilst šā likuma 36.panta otrajā daļā minētajiem
   nosacījumiem un kuras ir saņēmušas Valsts policijas atļauju un attiecīgās
   pašvaldības licenci (atļauju). Valsts un pašvaldību institūcijām, kurām tiesības
   iegādāties, glabāt un izmantot ieročus piešķirtas saskaņā ar likumu, ir tiesības
   izveidot šautuves (šaušanas stendus) bez Valsts policijas atļaujas un pašvaldības
   licences (atļaujas).

   (4) Trešās kategorijas šautuves (šaušanas stendus) ir tiesības izveidot
   Nacionālajiem bruņotajiem spēkiem, Iekšlietu ministrijas sistēmas iestādēm un
   Ieslodzījuma vietu pārvaldei, kā arī juridiskajām personām, kurām ir Valsts
   policijas atļauja automātisko šaujamieroču glabāšanai.

   (5) Ministru kabinets nosaka šautuvju (šaušanas stendu) izveidošanas un izmantošanas
   kārtību, kā arī kārtību, kādā izsniedzama atļauja šautuvju (šaušanas stendu)
   darbībai, ieroču iegādei, glabāšanai un lietošanai šautuvē.

   (Ar grozījumiem, kas izdarīti ar 05.06.2003. un 22.04.2004. likumu, kas stājas spēkā
   01.05.2004.)

   42.pants. Drošības prasības šautuvēs (šaušanas stendos)

   (1) Par treniņšaušanas nodarbību un šaušanas sporta sacensību drošības vispārējo
   noteikumu ievērošanu, kā arī par tehniskajiem un organizatoriskajiem pasākumiem
   dalībnieku, skatītāju un citu personu drošības garantēšanai treniņšaušanas vai
   mācību šaušanas nodarbību laikā ir atbildīgs šautuves (šaušanas stenda) īpašnieks.
   Par drošības noteikumu ievērošanu konkrēta šāvēja vai šāvēju grupas treniņos vai
   nodarbībās ir atbildīgs attiecīgās nodarbības treneris vai instruktors. Par
   konkrētām darbībām ar ieroci treniņos un sacensībās ir atbildīgs ieroča lietotājs.

   (2) Šaušanas sporta sacensību laikā par dalībnieku, skatītāju vai citu personu
   drošību, kā arī par medicīniskās palīdzības nodrošināšanu ir atbildīgs sacensību
   organizētājs un sertificēts sacensību galvenais tiesnesis.

   (3) Aizliegts piedalīties treniņšaušanā, kā arī uzturēties šautuvē (šaušanas stendā)
   personām, kuras ir alkohola, narkotisko, psihotropo vai toksisko vielu iespaidā.

   (4) Treniņšaušana otrās un trešās kategorijas šautuvēs (šaušanas stendos) notiek
   tikai sertificēta instruktora vai trenera uzraudzībā.

   (5) Šautuvēs (šaušanas stendos) tiek noteikts šāds treniņšaušanas, mācību šaušanas
   vai šaušanas sporta sacensību dalībnieku minimālais vecums:

   1) pirmās kategorijas šautuvēs vecums nav ierobežots;

   2) šaušanai ar lielas enerģijas pneimatiskajiem ieročiem vai mazkalibra B vai C
   kategorijas vītņstobra sporta šaujamieročiem, kuru munīcijai ir apmales kapsula, —
   12 gadu;

   3) šaušanai ar D kategorijas šaujamieročiem — 12 gadu;

   4) šaušanai ar B un C kategorijas šaujamieročiem — 16 gadu;

   5) šaušanai ar A kategorijas automātiskajiem šaujamieročiem — 18 gadu.

   (6) Personas, kurām nav attiecīgo šaujamieroču glabāšanas vai nēsāšanas atļaujas,
   treniņšaušanā, mācību šaušanā vai šaušanas sporta sacensībās piedalās tikai
   sertificēta instruktora vai trenera uzraudzībā. Instruktora vai trenera norādījumi
   šīm personām ir obligāti.

   (7) Kārtību, kādā Latvijas Republikā notiek treniņšaušana, mācību šaušana un
   šaušanas sporta sacensības, kā arī nepieciešamos drošības pasākumus nosaka Ministru
   kabinets.

   (8) Šaušanas instruktoru, treneru un šaušanas sporta sacensību tiesnešu
   sertificēšanas kārtību nosaka Ministru kabinets.

   (9) Šaušanas sporta sacensību tiesnešu sagatavošanu un uzskaiti veic un kategorijas
   viņiem piešķir attiecīgā šaušanas veida sporta federācija.

   (Ar grozījumiem, kas izdarīti ar 05.06.2003. un 27.05.2004. likumu, kas stājas spēkā
   30.06.2004.)

   X nodaļa
   Latvijas Republikas robežas šķērsošana
   ar ieročiem un munīciju

   43.pants. Kārtība, kādā militārpersonas un amatpersonas pārvadā ieročus un munīciju
   pāri Latvijas Republikas robežai

   Kārtību, kādā Latvijas Republikas robežu miera laikā ar ieročiem vai munīciju šķērso
   valsts institūciju amatpersonas, Nacionālo bruņoto spēku personālsastāvs, ārvalstu
   bruņoto spēku personas, lai pildītu ar Nacionālajiem bruņotajiem spēkiem saskaņotus
   dienesta uzdevumus, kā arī ārvalstu iekšlietu vai drošības dienesta darbinieki, kas
   pēc vienošanās ar Iekšlietu ministriju ieradušies veikt saskaņotus dienesta
   uzdevumus, nosaka attiecīgi normatīvie akti.

   44.pants. Šaujamieroču, munīcijas un lielas enerģijas pneimatisko ieroču pārvadāšana
   pāri Latvijas Republikas robežai

   (1) Šaujamieroču, šaujamieroču munīcijas vai lielas enerģijas pneimatisko ieroču
   pārvadāšanai pāri Latvijas Republikas robežai, izņemot šā likuma 38.panta piektajā
   daļā noteikto gadījumu, ir nepieciešama Valsts policijas izsniegta ieroču vai
   munīcijas ievešanas, izvešanas vai tranzīta atļauja, bet to pārvadāšanai Eiropas
   Savienības dalībvalstīs — Eiropas šaujamieroču apliecība.

   (2) Fiziskajām personām ieroču vai munīcijas ievešanas, izvešanas vai tranzīta
   atļauju vai attiecīgi Eiropas šaujamieroču apliecību Valsts policija izsniedz tikai
   sporta un medību šaujamieroču, to munīcijas un lielas enerģijas pneimatisko ieroču
   pārvadāšanai pāri Latvijas Republikas robežai. Pārvadāt šaujamieročus un munīciju uz
   Eiropas Savienības dalībvalsti atļauts, ja attiecīgās valsts kompetenta iestāde
   personai Eiropas šaujamieroču apliecībā ir izdarījusi attiecīgu atzīmi, kas
   apliecina, ka personai ir pamatots iemesls un tiesības pārvadāt šaujamieroci un
   munīciju attiecīgajā dalībvalstī, ja šajā valstī nav noteikta citāda kārtība.
   Attiecīga atzīme Eiropas šaujamieroču apliecībā fiziskajai personai jāsaņem arī no
   tās valsts kompetentas iestādes, kuru šī persona šķērso tranzītā, ja šajā valstī nav
   noteikta citāda kārtība.

   (3) Šaujamieročus vai lielas enerģijas pneimatiskos ieročus pāri Latvijas Republikas
   robežai atļauts pārvadāt tikai nepielādētus, iepakojumā un atsevišķi no to
   munīcijas, ievērojot Muitas likumu un citus normatīvos aktus. Šaujamieročus vai
   lielas enerģijas pneimatiskos ieročus robežkontroles laikā no iepakojuma izņem tikai
   pēc muitas vai robežsardzes darbinieka pieprasījuma.

   (4) Ārvalstu diplomātisko un konsulāro pārstāvniecību darbiniekiem, kuriem ir Valsts
   policijas izsniegta šaujamieroču ievešanas, izvešanas vai tranzīta atļauja, ir
   tiesības pārvadāt pāri Latvijas Republikas robežai B kategorijas īsstobra
   šaujamieročus makstī, bet bez patronas patrontelpā.

   (5) Muitas iestāde par katru gadījumu, kad šaujamieroci vai munīciju ieved Latvijas
   Republikā vai izved no tās, pārvadā tranzītā vai pārsūta, nekavējoties ziņo Valsts
   policijai, un Valsts policija par katru šaujamieroča iegādes gadījumu ziņo
   attiecīgajai ārvalsts iestādei, kas izsniegusi atļauju, vai ārvalsts norādītajai
   kompetentajai iestādei, kā arī galamērķa valsts kompetentajai iestādei un sniedz
   informāciju par šaujamieroča vai munīcijas tranzītu vai pārsūtīšanu.

   (6) Šaujamieroču, munīcijas, lielas enerģijas pneimatisko ieroču, 2., 3. un 4.klases
   pirotehnisko izstrādājumu vai militārās pirotehnikas, sprāgstvielu vai
   spridzināšanas ietaišu pārsūtīšanu vai pārvadāšanu pāri Latvijas Republikas robežai
   kontrolē muitas iestādes.

   (7) Kārtību, kādā Valsts policija izsniedz atļauju šaujamieroču, to munīcijas un
   lielas enerģijas pneimatisko ieroču ievešanai Latvijas Republikā, izvešanai no
   Latvijas Republikas un tranzītam caur Latvijas Republiku, un atļauju paraugus nosaka
   Ministru kabinets.

   (8) Eiropas Savienības rekomendācijām atbilstošu Eiropas šaujamieroču apliecības
   paraugu apstiprina Ministru kabinets.

   (Ar grozījumiem, kas izdarīti ar 05.06.2003. un 22.04.2004. likumu, kas stājas spēkā
   01.05.2004.)

   XI nodaļa
   Ieroču, šaujamieroču sastāvdaļu, munīcijas, sprāgstvielu,
   spridzināšanas ietaišu, speciālo līdzekļu
   un pirotehnisko izstrādājumu aprites uzraudzība

   45.pants. Ieroču, šaujamieroču sastāvdaļu, munīcijas, sprāgstvielu, spridzināšanas
   ietaišu, speciālo līdzekļu un pirotehnisko izstrādājumu aprites kontrole

   Valsts policija kontrolē, kā fiziskās un juridiskās personas, kurām Valsts policija
   izsniegusi šajā likumā minētās atļaujas vai kuras saņēmušas šā likuma 36.pantā
   minētās speciālās atļaujas (licences), ievēro ieroču, šaujamieroču sastāvdaļu,
   munīcijas, sprāgstvielu, spridzināšanas ietaišu, speciālo līdzekļu un pirotehnisko
   izstrādājumu aprites noteikumus.

   46.pants. Atsevišķu valsts institūciju īpašumā esošo ieroču un munīcijas aprites
   kontrole

   (1) Nacionālo bruņoto spēku un Militārās izlūkošanas un drošības dienesta īpašumā
   esošo ieroču un munīcijas aprites civilo kontroli, kā arī Latvijas Republikā esošo
   ārvalstu bruņoto spēku ieroču un munīcijas aprites civilo kontroli veic Aizsardzības
   ministrija.

   (2) Iekšlietu ministrijas sistēmas iestāžu, Ieslodzījuma vietu pārvaldes un Valsts
   ieņēmumu dienesta struktūrvienību īpašumā esošo ieroču un munīcijas aprites kontroli
   nodrošina attiecīgi Iekšlietu ministrija, Tieslietu ministrija un Finanšu
   ministrija.

   (3) Satversmes aizsardzības biroja, Latvijas Bankas Aizsardzības pārvaldes un
   prokuratūras īpašumā esošo ieroču un munīcijas apriti kontrolē attiecīgi Satversmes
   aizsardzības biroja direktora, Latvijas Bankas prezidenta un ģenerālprokurora
   noteiktās amatpersonas.

   (Ar grozījumiem, kas izdarīti ar 27.05.2004. likumu, kas stājas spēkā 30.06.2004.)

   47.pants. Ieroču, munīcijas, sprāgstvielu, spridzināšanas ietaišu, speciālo līdzekļu
   un pirotehnisko izstrādājumu izņemšana

   (1) Fizisko un juridisko personu ieročus, munīciju, sprāgstvielas, spridzināšanas
   ietaises, speciālos līdzekļus vai pirotehniskos izstrādājumus izņem un attiecīgās
   licences un atļaujas anulē Valsts policija, ja:

   1) pārkāpta ieroču, šaujamieroču sastāvdaļu, munīcijas, sprāgstvielu, spridzināšanas
   ietaišu, speciālo līdzekļu vai pirotehnisko izstrādājumu aprites kārtība;

   2) beidzies Valsts policijas izsniegtās atļaujas vai licences derīguma termiņš;

   3) fiziskajai vai juridiskajai personai ir anulēta atļauja, licence vai anulēta vai
   atņemta uz laiku mednieka apliecība;

   4) ieroča vai munīcijas īpašnieks miris vai ir bezvēsts prombūtnē;

   5) juridiskā persona likvidējas vai pārtrauc darbību;

   6) ieroči, munīcija, sprāgstvielas, spridzināšanas ietaises, speciālie līdzekļi vai
   pirotehniskie izstrādājumi neatbilst tehniskajiem noteikumiem un nav derīgi
   turpmākai lietošanai;

   7) iestājušies šā likuma 20.pantā noteiktie ierobežojumi.

   (2) Tiesības izņemt notikuma vietā vai likumpārkāpēja aizturēšanas brīdī un nodot
   Valsts policijai medību vai zvejas noteikumu pārkāpēja ieročus, munīciju,
   sprāgstvielas vai spridzināšanas ietaises ir arī valsts dabas resursu aizsardzības
   dienestu amatpersonām un Zemessardzei.

   (3) Valsts robežsardzei un Militārajai policijai ir tiesības izņemt un nodot Valsts
   policijai nelikumīgi lietotus, pārvadātus, pārvietotus vai glabātus ieročus,
   munīciju, sprāgstvielas, spridzināšanas ietaises, speciālos līdzekļus vai
   pirotehniskos izstrādājumus.

   (4) Ieroču, munīcijas, sprāgstvielu, spridzināšanas ietaišu, speciālo līdzekļu un
   pirotehnisko izstrādājumu izņemšanas kārtību nosaka Ministru kabinets.

   (Ar grozījumiem, kas izdarīti ar 05.06.2003., 15.06.2006. un 20.11.2008. likumu, kas
   stājas spēkā 01.01.2009.)

   48.pants. Ieroču uzskaite Latvijas Republikā

   (1) Latvijas Republikā fizisko un juridisko personu (izņemot Nacionālo bruņoto
   spēku) šaujamieroču un lielas enerģijas pneimatisko ieroču vienotu uzskaiti veic
   Iekšlietu ministrijas Informācijas centrs Ministru kabineta noteiktajā kārtībā.

   (2) Latvijas Republikā ar visiem (izņemot Nacionālo bruņoto spēku) apritē esošajiem
   A, B un C kategorijas vītņstobra šaujamieročiem, kuros lodei šāviena brīdī ir tiešs
   kontakts ar stobru, obligāti izdarāmi kontrolšāvieni Valsts policijā. Valsts
   policija ložu un čaulu kontrolkolekciju glabā Ministru kabineta noteiktajā kārtībā.

   (3) Ar A, B vai C kategorijas vītņstobra šaujamieroci reizi piecos gados Valsts
   policijā izdara kontrolšāvienus.

   (4) Ja ir veikts vītņstobra šaujamieroča remonts un tā rezultātā mainās pēdas uz
   izšautajām lodēm un čaulām, remonta veicējs triju darbdienu laikā pēc remonta
   šaujamieroci nogādā Valsts policijā kontrolšāvienu izdarīšanai, bet izziņu par
   kontrolšāvienu izdarīšanu triju darbdienu laikā iesniedz iestādei, kurā
   šaujamierocis reģistrēts.

   (5) Šaujamieroču remonta veidus, kuru dēļ mainās pēdas uz izšautajām lodēm un
   čaulām, nosaka Valsts policija.

   (6) Valsts policija kontrolšāvienus izdara par maksu saskaņā ar apstiprinātu maksas
   pakalpojumu cenrādi.

   (7) Kontrolšāvienus ar Iekšlietu ministrijas sistēmas iestāžu, valsts drošības
   iestāžu, prokuratūras, Valsts ieņēmumu dienesta, Ieslodzījuma vietu pārvaldes,
   Korupcijas novēršanas un apkarošanas biroja un pašvaldības policijas īpašumā
   esošajiem šaujamieročiem un valsts vai pašvaldības izglītības iestāžu sporta
   ieročiem Valsts policija izdara bez maksas.

   (8) (Izslēgta ar 05.06.2003. likumu.)

   (Ar grozījumiem, kas izdarīti ar 05.06.2003. un 15.06.2006. likumu, kas stājas spēkā
   11.07.2006.)

   49.pants. Ieroču, munīcijas un pirotehnisko izstrādājumu klasifikācija Latvijas
   Republikā

   (1) Latvijas Republikā atļauta tikai tādu A, B, C un D kategorijas šaujamieroču, to
   sastāvdaļu, palīgierīču un munīcijas, kā arī lielas enerģijas pneimatisko ieroču
   aprite (izņemot militāro ieroču, to sastāvdaļu, palīgierīču un munīcijas apriti),
   kas ir klasificēti Valsts policijā Ministru kabineta noteiktajā kārtībā.

   (2) Latvijas Republikā atļauta tikai tādu veidu pirotehnisko izstrādājumu aprite
   (izņemot militārās pirotehnikas apriti), kas ir klasificēti Valsts policijā Ministru
   kabineta noteiktajā kārtībā.

   (3) Valsts policija pirotehnisko izstrādājumu klasificēšanu izdara par maksu saskaņā
   ar apstiprinātu maksas pakalpojumu cenrādi.

   (Ar grozījumiem, kas izdarīti ar 05.06.2003. un 15.06.2006. likumu, kas stājas spēkā
   11.07.2006.)

   50.pants. Ieroču, munīcijas, sprāgstvielu, spridzināšanas ietaišu un pirotehnisko
   izstrādājumu nozaudēšana vai nolaupīšana

   Ja nozaudēti vai nolaupīti šaujamieroči, to munīcija vai lielas enerģijas
   pneimatiskie ieroči, sprāgstvielas, spridzināšanas ietaises, 4.klases pirotehniskie
   izstrādājumi vai militārā pirotehnika, īpašnieks nekavējoties par to ziņo tuvākajai
   Valsts policijas iestādei un triju darbdienu laikā iestādei, kas izsniegusi
   iegādāšanās, glabāšanas vai nēsāšanas atļauju.

   (Ar grozījumiem, kas izdarīti ar 05.06.2003. likumu, kas stājas spēkā 10.07.2003.)

   51.pants. Atbildība par ieroču, to sastāvdaļu, munīcijas, sprāgstvielu,
   spridzināšanas ietaišu, speciālo līdzekļu vai pirotehnisko izstrādājumu aprites
   noteikumu pārkāpšanu

   Par šajā likumā un citos normatīvajos aktos noteikto ieroču, šaujamieroču
   sastāvdaļu, munīcijas, sprāgstvielu, spridzināšanas ietaišu, speciālo līdzekļu vai
   pirotehnisko izstrādājumu aprites noteikumu pārkāpšanu personu sauc pie atbildības
   likumā noteiktajā kārtībā.

   Pārejas noteikumi

   1. Likums stājas spēkā 2003.gada 1.janvārī.

   2. Ministru kabinets līdz 2003.gada 1.janvārim izdod šajā likumā minētos noteikumus.

   2.^1 Līdz likuma 32.panta divpadsmitajā daļā paredzēto Ministru kabineta noteikumu
   spēkā stāšanās dienai, bet ne ilgāk kā līdz 2004.gada 31.decembrim ir spēkā Ministru
   kabineta 2003.gada 11.novembra noteikumu Nr.647 "Ieroču, munīcijas un gāzes pistoļu
   (revolveru) iegādāšanās, reģistrēšanas, uzskaites, glabāšanas, pārvadāšanas,
   pārsūtīšanas, nēsāšanas, realizēšanas un kolekciju veidošanas noteikumi, kā arī
   apbalvošanas noteikumi" attiecīgās normas.

   (22.04.2004. likuma redakcijā, kas stājas spēkā 01.05.2004.)

   3. Pēc šā likuma spēkā stāšanās:

   1) Valsts policija izskata reģistrēto šaujamieroču īpašnieku un viņu īpašumā esošo
   reģistrēto šaujamieroču atbilstību šā likuma prasībām un neatbilstības gadījumā
   anulē šaujamieroču glabāšanas, lietošanas un nēsāšanas atļaujas, izņem attiecīgos
   šaujamieročus un organizē to realizēšanu vai iznīcināšanu saskaņā ar normatīvajos
   aktos noteikto kārtību;

   2) institūcijas, kas izsniegušas speciālās atļaujas (licences) šajā likumā
   minētajiem komercdarbības (uzņēmējdarbības) veidiem, izskata attiecīgo komersantu
   atbilstību likuma prasībām un neatbilstības gadījumā aptur licences darbību vai
   anulē licenci.

   (Ar grozījumiem, kas izdarīti ar 03.11.2005. likumu, kas stājas spēkā 06.12.2005.)

   4. Ar šā likuma spēkā stāšanos spēku zaudē:

   1) Latvijas Republikas Augstākās padomes Prezidija 1993.gada 21.janvāra lēmums "Par
   Nolikuma par Latvijas Bankas Aizsardzības pārvaldes darbiniekiem paredzēto
   šaujamieroču, munīcijas un speciālo līdzekļu iegādes, reģistrācijas, glabāšanas un
   pielietošanas kārtību apstiprināšanu";

   2) likums "Par šaujamieročiem un speciālajiem līdzekļiem pašaizsardzībai" (Latvijas
   Republikas Augstākās Padomes un Valdības Ziņotājs, 1993, 8./9.nr.; Latvijas
   Republikas Saeimas un Ministru Kabineta Ziņotājs, 1997, 6.nr.; 1999, 8., 14.nr.).

   5. Līdz 2010.gada 1.janvārim Valsts policija reģistrē ieročus, kurus zemessargi
   iegādājušies par saviem līdzekļiem sakarā ar dienestu Zemessardzē, ja tie
   klasificēti atbilstoši šajā likumā noteiktajām prasībām kā pašaizsardzībai
   paredzētie, medību vai sporta ieroči un ja uz konkrēto zemessargu neattiecas šā
   likuma 20.pantā noteiktie ierobežojumi, un izsniedz attiecīgi ieroča glabāšanas vai
   nēsāšanas atļauju. Ieroču reģistrācija notiek vispārējā kārtībā, ievērojot izņēmumu,
   ka ieroča iegādāšanās atļaujas vietā zemessargs pilsētas (rajona) Valsts policijas
   pārvaldei atbilstoši deklarētajai (reģistrētajai) dzīvesvietai vai Valsts policijai
   iesniedz Zemessardzes komandiera izziņu, kurā norādīts zemessarga vārds, uzvārds,
   personas kods, ieroča kategorija, veids, kalibrs, marka, modelis, sērija un numurs.

   (13.12.2007. likuma redakcijā ar grozījumiem, kas izdarīti ar 20.11.2008. likumu,
   kas stājas spēkā 01.01.2009.)

   6. Līdz 2008.gada 1.jūlijam zemessargs, kurš par saviem līdzekļiem sakarā ar
   dienestu Zemessardzē iegādājies ieroci, kas klasificēts atbilstoši šajā likumā
   noteiktajām prasībām kā pašaizsardzībai paredzētais, medību vai sporta ierocis, bet
   nav reģistrējis to Valsts policijā, pamatojoties uz Zemessardzes komandiera
   izsniegtu izziņu, kurā norādīts zemessarga vārds, uzvārds, personas kods, ieroča
   kategorija, veids, kalibrs, marka, modelis, sērija un numurs, ir tiesīgs šo ieroci
   realizēt ar Latvijas Republikas specializēta ieroču tirdzniecības komersanta
   starpniecību.

   (13.12.2007. likuma redakcijā, kas stājas spēkā 12.01.2008.)

   Informatīva atsauce uz Eiropas Savienības direktīvām

   (22.04.2004. likuma redakcijā, kas stājas spēkā 01.05.2004.)

   Likumā iekļautas tiesību normas, kas izriet no direktīvas 91/477/EEC.

   Likums Saeimā pieņemts 2002.gada 6.jūnijā.
   Valsts prezidente V.Vīķe-Freiberga
   Rīgā 2002.gada 26.jūnijā
   © Oficiālais izdevējs "Latvijas Vēstnesis"
