   [IMG]
   Publicēts:
   "Valdības Vēstnesis", 42, 22.02.1937.
   Izdevējs: Ministru kabinetsVeids: likumsPieņemts: 28.01.1937.Stājas spēkā:
   01.09.1992.
   Attēlotā redakcija: 01.01.2003. - 31.12.2006. Vēsturiskā
   Grozījumi:
   07.07.1992. likums / Ziņotājs, 29/31, 30.07.1992. / Stājas spēkā 01.09.1992.
   07.07.1992. likums / Ziņotājs, 29/31, 30.07.1992., Diena, 132, 21.07.1992. / Stājas
   spēkā 01.09.1992. 07.07.1992. likums / Ziņotājs, 29/31, 30.07.1992., Diena, 132,
   21.07.1992. / Stājas spēkā 01.09.1992. 12.12.2002. likums / LV, 187 (2762),
   20.12.2002. / Stājas spēkā 01.01.2003.
   Satura rādītājs:
     * PIRMĀ NODAĻA Vispārīgi noteikumi
          * 382. pants
          * 383. pants
          * 384. pants
          * 385. pants
          * 386. pants
          * 387. pants
          * 388. pants
          * 389. pants
     * OTRĀ NODAĻA Likumiskā mantošana
          * Pirmā apakšnodaļa Vispārīgi noteikumi
               * 390. pants
               * 391. pants
          * Otrā apakšnodaļa Laulāto mantošana
               * 392. pants
               * 393. pants
               * 394. pants
               * 395. pants
               * 396. pants
               * 397. pants
          * Trešā apakšnodaļa Radnieku un adoptēto mantošana
               * I. Radniecība, kas nodibina mantojuma tiesību
                    * 398. pants
                    * 399. pants
                    * 400. pants
                    * 401. pants
                    * 402. pants
               * II. Mantošanas kārtība
                    * 403. pants
                    * 404. pants
                    * 405. pants
                    * 406. pants
                    * 407. pants
                    * 408. pants
                    * 409. pants
                    * 410. pants
                    * 411. pants
                    * 412. pants
                    * 413. pants
                    * 414. pants
                    * 415. pants
          * Ceturtā apakšnodaļa Bezmantinieku manta
               * 416. pants
               * 417. pants
     * TREŠĀ NODAĻA Testamentārā mantošana
          * Pirmā apakšnodaļa Vispārīgi noteikumi
               * 418. pants
               * 419. pants
          * Otrā apakšnodaļa Spēja taisīt testamentu
               * 420. pants
               * 421. pants
          * Trešā apakšnodaļa Neatraidāmie mantinieki un neatņemamā daļa
               * 422. pants
               * 423. pants
               * 424. pants
               * 425. pants
               * 426. pants
          * Ceturtā apakšnodaļa Atstumšana no mantojuma
               * 427. pants
               * 428. pants
               * 429. pants
               * 430. pants
               * 431. pants
          * Piektā apakšnodaļa Testamenta forma
               * 432. pants
               * I. Publiski testamenti
                    * 433. pants
                    * 434. pants
                    * 435. pants
                    * 436. pants
                    * 437. pants
                    * 438. pants
                    * 439. pants
                    * 440. pants
                    * 441. pants
                    * 442. pants
                    * 443. pants
                    * 444. pants
               * II. Privāti testamenti
                    * 445. pants
                    * 446. pants
                    * 447. pants
                    * 448. pants
                    * 449. pants
                    * 450. pants
                    * 451. pants
                    * 452. pants
                    * 453. pants
                    * 454. pants
                    * 455. pants
                    * 456. pants
                    * 457. pants
                    * 458. pants
                    * 459. pants
               * III. Privilēģēti testamenti
                    * 460. pants
                    * 461. pants
                    * 462. pants
          * Sestā apakšnodaļa Testamenta saturs
               * 463. pants
               * 464. pants
               * 465. pants
               * 466. pants
          * Septītā apakšnodaļa Mantinieka iecelšana un substitūcija
               * I. Mantinieka iecelšana
                    * 467. pants
                    * 468. pants
                    * 469. pants
                    * 470. pants
                    * 471. pants
                    * 472. pants
                    * 473. pants
                    * 474. pants
                    * 475. pants
                    * 476. pants
               * II. Substitūcija
                    * 477. pants
                    * 478. pants
                    * 479. pants
                    * 480. pants
                    * 481. pants
                    * 482. pants
                    * 483. pants
                    * 484. pants
                    * 485. pants
          * Astotā apakšnodaļa Pēcmantinieka iecelšana
               * 486. pants
               * 487. pants
               * 488. pants
               * 489. pants
               * 490. pants
               * 491. pants
               * 492. pants
               * 493. pants
          * Devītā apakšnodaļa Novēlējumi vispārnoderīgiem un labdarīgiem mērķiem
               * 494. pants
               * 495. pants
               * 496. pants
               * 497. pants
               * 498. pants
               * 499. pants
          * Desmitā apakšnodaļa Legāti
               * I. Vispārīgi noteikumi
                    * 500. pants
                    * 501. pants
                    * 502. pants
                    * 503. pants
               * II. Legāta dalībnieki
                    * 504. pants
                    * 505. pants
                    * 506. pants
                    * 507. pants
                    * 508. pants
                    * 509. pants
                    * 510. pants
                    * 511. pants
                    * 512. pants
                    * 513. pants
                    * 514. pants
                    * 515. pants
                    * 516. pants
                    * 517. pants
                    * 518. pants
                    * 519. pants
                    * 520. pants
               * III. Legāta tiesiskās sekas
                    * 521. pants
                    * 522. pants
                    * 523. pants
                    * 524. pants
                    * 525. pants
                    * 526. pants
                    * 527. pants
                    * 528. pants
                    * 529. pants
               * IV. Legāta iegūšana un atraidīšana
                    * 530. pants
                    * 531. pants
                    * 532. pants
                    * 533. pants
               * V. Legāta izpildīšana
                    * 534. pants
                    * 535. pants
                    * 536. pants
                    * 537. pants
                    * 538. pants
                    * 539. pants
                    * 540. pants
                    * 541. pants
                    * 542. pants
                    * 543. pants
                    * 544. pants
                    * 545. pants
                    * 546. pants
                    * 547. pants
               * VI. Atsevišķie legātu veidi
                    * 548. pants
                    * 549. pants
                    * 550. pants
                    * 551. pants
                    * 552. pants
                    * 553. pants
                    * 554. pants
                    * 555. pants
                    * 556. pants
                    * 557. pants
                    * 558. pants
                    * 559. pants
                    * 560. pants
                    * 561. pants
                    * 562. pants
                    * 563. pants
                    * 564. pants
                    * 565. pants
                    * 566. pants
                    * 567. pants
                    * 568. pants
                    * 569. pants
                    * 570. pants
                    * 571. pants
                    * 572. pants
                    * 573. pants
                    * 574. pants
                    * 575. pants
                    * 576. pants
                    * 577. pants
                    * 578. pants
                    * 579. pants
               * VII. Legātu samazināšana
                    * 580. pants
                    * 581. pants
                    * 582. pants
                    * 583. pants
          * Vienpadsmitā apakšnodaļa Nosacījumi un citi pēdējās gribas rīkojumu
            aprobežojumi.
               * I. Nosacītie pēdējās gribas rīkojumi
                    * 584. pants
                    * 585. pants
                    * 586. pants
                    * 587. pants
                    * 588. pants
                    * 589. pants
                    * 590. pants
                    * 591. pants
                    * 592. pants
                    * 593. pants
                    * 594. pants
                    * 595. pants
                    * 596. pants
                    * 597. pants
                    * 598. pants
               * II. Termiņa apzīmējums pēdējās gribas rīkojumos
                    * 599. pants
               * III. Citi pēdējās gribas rīkojumu aprobežojumi
                    * 600. pants
                    * 601. pants
                    * 602. pants
                    * 603. pants
          * Divpadsmitā apakšnodaļa Savstarpēji testamenti
               * 604. pants
               * 605. pants
               * 606. pants
               * 607. pants
               * 608. pants
               * 609. pants
               * 610. pants
               * 611. pants
               * 612. pants
          * Trīspadsmitā apakšnodaļa Pēdējās gribas rīkojumu izpildīšana
               * I. Testamenta pierādījumi
                    * 613. pants
                    * 614. pants
                    * 615. pants
               * II. Testamenta izpildīšana
                    * 616. pants
                    * 617. pants
                    * 618. pants
                    * 619. pants
                    * 620. pants
                    * 621. pants
                    * 622. pants
                    * 623. pants
                    * 624. pants
                    * 625. pants
                    * 626. pants
                    * 627. pants
                    * 628. pants
                    * 629. pants
                    * 630. pants
                    * 631. pants
               * III. Pēdējās gribas rīkojumu iztulkošana
                    * 632. pants
                    * 633. pants
                    * 634. pants
                    * 635. pants
          * Četrpadsmitā apakšnodaļa Testamenta apstrīdēšana
               * 636. pants
               * 637. pants
               * 638. pants
     * CETURTĀ NODAĻA Līgumiskā mantošana
          * Pirmā apakšnodaļa Līgumiskās mantošanas veidi un mantojuma līgums
               * 639. pants
               * 640. pants
               * 641. pants
               * 642. pants
               * 643. pants
               * 644. pants
               * 645. pants
          * Otrā apakšnodaļa Mantojuma līguma sekas
               * 646. pants
               * 647. pants
               * 648. pants
               * 649. pants
               * 650. pants
               * 651. pants
               * 652. pants
               * 653. pants
               * 654. pants
     * PIEKTĀ NODAĻA Mantojuma atklāšanās, apsardzība un mantojuma prasība.
          * Pirmā apakšnodaļa Mantojuma atklāšanās
               * 655. pants
               * 656. pants
          * Otrā apakšnodaļa Mantojuma apsardzība un aizgādnība
               * 657. pants
               * 658. pants
               * 659. pants
               * 660. pants
               * 661. pants
               * 662. pants
               * 663. pants
               * 664. pants
               * 665. pants
               * 666. pants
          * Trešā apakšnodaļa Mantojuma prasība
               * 667. pants
               * 668. pants
               * 669. pants
               * 670. pants
               * 671. pants
               * 672. pants
               * 673. pants
               * 674. pants
               * 675. pants
               * 676. pants
               * 677. pants
               * 678. pants
               * 679. pants
               * 680. pants
               * 681. pants
               * 682. pants
               * 683. pants
               * 684. pants
               * 685. pants
               * 686. pants
     * SESTĀ NODAĻA Mantojuma pieņemšana un iegūšana
          * Pirmā apakšnodaļa Mantojuma pieņemšana
               * 687. pants
               * 688. pants
               * 689. pants
               * 690. pants
               * 691. pants
               * 692. pants
               * 693. pants
               * 694. pants
               * 695. pants
               * 696. pants
               * 697. pants
               * 698. pants
               * 699. pants
               * 700. pants
          * Otrā apakšnodaļa Mantojuma iegūšanas sekas
               * 701. pants
               * 702. pants
               * 703. pants
               * 704. pants
               * 705. pants
               * 706. pants
               * 707. pants
               * 708. pants
               * 709. pants
               * 710. pants
               * 711. pants
               * 712. pants
               * 713. pants
               * 714. pants
     * SEPTĪTĀ NODAĻA Līdzmantinieku savstarpējās attiecības un mantojuma dalīšana
          * Pirmā apakšnodaļa Līdzmantinieku savstarpējās attiecības
               * 715. pants
               * 716. pants
               * 717. pants
               * 718. pants
               * 719. pants
               * 720. pants
               * 721. pants
               * 722. pants
               * 723. pants
          * Otrā apakšnodaļa Mantojuma dalīšana
               * I. Personas, kas var prasīt mantojuma dalīšanu
                    * 724. pants
                    * 725. pants
                    * 726. pants
                    * 727. pants
                    * 728. pants
               * II. Dalāmā manta
                    * 729. pants
                    * 730. pants
               * III. Dalīšanas kārtība
                    * 1. Vispārīgi noteikumi
                         * 731. pants
                         * 732. pants
                         * 733. pants
                         * 734. pants
                         * 735. pants
                         * 736. pants
                         * 737. pants
                         * 738. pants
                         * 739. pants
                         * 740. pants
                    * 2. Ārpus pilsētu administrātīvām robežām esošas lauksaimnieciska
                      rakstura zemes dalīšana
                         * 741. pants
                         * 742. pants
                         * 743. pants
                         * 744. pants
                         * 745. pants
                         * 746. pants
                         * 747. pants
                         * 748. pants
                         * 749. pants
                         * 750. pants
                         * 751. pants
                    * 3. Dokumenti
                         * 752. pants
               * IV. Dalījuma sekas
                    * 753. pants
                    * 754. pants
                    * 755. pants
                    * 756. pants
          * Trešā apakšnodaļa Iepriekšēji saņemtā pievienojums
               * 757. pants
               * 758. pants
               * 759. pants
               * 760. pants
               * 761. pants
               * 762. pants
               * 763. pants
               * 764. pants
               * 765. pants
     * ASTOTĀ NODAĻA Mantojuma tiesības izbeigšanās un zaudēšana
          * Pirmā apakšnodaļa Mantojuma tiesības zaudēšana pēc mantotāja paša gribas
               * I. Atteikšanās no mantošanas pirms aicinājuma mantot
                    * 766. pants
                    * 767. pants
                    * 768. pants
                    * 769. pants
                    * 770. pants
                    * 771. pants
                    * 772. pants
                    * 773. pants
                    * 774. pants
               * II. Mantojuma atraidīšana pēc aicinājuma mantot
                    * 775. pants
                    * 776. pants
                    * 777. pants
                    * 778. pants
                    * 779. pants
                    * 780. pants
                    * 781. pants
                    * 782. pants
                    * 783. pants
          * Otrā apakšnodaļa Nepilnīgi un spēkā neesoši testamenti
               * I. Testamenta atcelšana pret testatora gribu
                    * 784. pants
                    * 785. pants
                    * 786. pants
                    * 787. pants
                    * 788. pants
                    * 789. pants
                    * 790. pants
                    * 791. pants
               * II. Testamenta atcelšana, grozot testatoram savu gribu
                    * 792. pants
                    * 793. pants
                    * 1. Jauna testamenta taisīšana
                         * 794. pants
                         * 795. pants
                         * 796. pants
                         * 797. pants
                         * 798. pants
                    * 2. Testamenta atsaukšana
                         * 799. pants
                         * 800. pants
                         * 801. pants
                         * 802. pants
                         * 803. pants
                         * 804. pants
          * TREŠĀ APAKŠNODAĻA Legāta atcelšana
               * I. Legāta atcelšana pēc legātāra gribas
                    * 805. pants
                    * 806. pants
                    * 807. pants
                    * 808. pants
               * II. Legāta atcelšana pēc mantojuma atstājēja gribas
                    * 809. pants
                    * 810. pants
                    * 811. pants
               * III. Legāta atcelšana testamenta atkrišanas dēļ
                    * 812. pants
               * IV. Legāta tieša atkrišana
                    * 813. pants
                    * 814. pants
                    * 815. pants
                    * 816. pants
                    * 817. pants
               * V. Legāta atcelšanas sekas
                    * 818. pants
                    * 819. pants
          * Ceturtā apakšnodaļa Mantojuma līguma atcelšana
               * 820. pants
               * 821. pants
               * 822. pants
               * 823. pants
          * Piektā apakšnodaļa Mantojuma un legāta atraušana necienīgām personām
               * 824. pants
               * 825. pants
               * 826. pants
               * 827. pants
               * 828. pants
               * 829. pants
          * Sestā apakšnodaļa Pieauguma tiesība
               * 830. pants
               * 831. pants
               * 832. pants
               * 833. pants
               * 834. pants
               * 835. pants
               * 836. pants
               * 837. pants
               * 838. pants
               * 839. pants
               * 840. pants

                                LATVIJAS REPUBLIKAS LIKUMS

   Civillikums. OTRĀ DAĻA. Mantojuma tiesības
   PIRMĀ NODAĻA
   Vispārīgi noteikumi

   382. Mantojums ir kopība, kurā ietilpst visa kustamā un nekustamā manta, kā arī
   citiem atdodamās tiesības un saistības, kas mirušam vai par mirušu izsludinātam
   piederējušas viņa patiesās vai tiesiski pieņemamās nāves laikā. Šajā ziņā mirušo vai
   par mirušu izsludināto sauc par mantojuma atstājēju.

   383. Mantojums ir juridiska persona. Mantojums var iegūt tiesības un uzņemties
   saistības.

   384. Tiesību iestāties mirušā mantisko attiecību kopībā sauc par mantojuma tiesību.
   Personu, kam pieder tāda tiesība, sauc par mantinieku.

   385. Kam vispār ir tiesība iegūt mantu, tam ir arī tiesība iegūt mantojumu vai tā
   sastāvdaļu. Mantot spēj fiziskas un juridiskas personas.

   386. Fiziska persona spēj mantot, ja mantojuma atklāšanās laikā viņa ir ieņemta,
   kaut arī vēl nav piedzimusi.

   387. Mantot spēj arī tādas juridiskas personas, kuru nodibināšanu mantojuma
   atstājējs paredz savā rīkojumā nāves gadījumam, ieceļot tās par mantiniecēm un
   novēlot tām mantu. Jaundibināmā juridiskā persona iegūst juridisko personību ar tās
   apstiprināšanu vai reģistrāciju uz vispārēja pamata, bet skaitās par mantinieci jau
   no mantojuma atklāšanās dienas.

   388. Mantotspējai jāpastāv mantojuma atklāšanās dienā (655.p.) un jāturpinās līdz
   mantojuma pieņemšanai (687. p.).

   389. Aicinājums mantot iestājas mantojumam atklājoties (655. p.). Aicinājuma pamati
   ir mantojuma atstājēja tiesīgi izteikta griba vai likums.

   Mantojuma atstājējs savu gribu var izteikt testamentā vai mantojuma līgumā.

   Līgumiskai mantojuma tiesībai ir priekšroka pret testamentāro, un kā pirmai, tā
   otrai ir priekšroka pret likumisko; visi trīs mantojuma tiesību veidi var pastāvēt
   kopīgi.

   OTRĀ NODAĻA
   Likumiskā mantošana
   Pirmā apakšnodaļa
   Vispārīgi noteikumi

   390. Mantinieki manto pēc likuma, kad nav mantojuma līguma vai testamenta, vai kad
   tie nav spēkā (784. un 820. p.).

   Ja rīkojums nāves gadījumam gan ir, bet bijis dots vai palicis spēkā tikai par vienu
   mantojuma daļu, tad pārējās daļas pāriet likumiskās mantošanas kārtībā.

   391. Pēc likuma aicināti mantot:

   1) laulātais,

   2) radnieki,

   3) adoptētie (173. p.).

   Otrā apakšnodaļa
   Laulāto mantošana

   392. Pārdzīvojušais laulātais manto no mirušā neatkarīgi no tam, kāds mantisko
   attiecību veids pastāvējis starp laulātiem laulības laikā.

   393. Laulātais saņem bērna daļu, ja palikušo bērnu skaits ir mazāks par četriem, bet
   ja bērnu ir četri vai vairāk - ceturto daļu.

   394. Ja mantojums ir tik mazs, ka to sadalot nav iespējams uzturēt nepilngadīgos
   bērnus, tad pārdzīvojušam laulātam ir tiesība pārvaldīt un lietot visu nedalīto
   mantojumu, bet laulātam no visa mantojuma ienākumiem jāsedz vispirms bērnu uztura
   (179. p.) izdevumi.

   Pārdzīvojušā laulātā tiesība pārvaldīt un lietot nedalītu mantojumu izbeidzas:

   1) ar visu bērnu pilngadību;

   2) ar laulātā atteikšanos no šās tiesības;

   3) ar mantojuma labprātīgu sadalīšanu;

   4) par atsevišķā bērna daļu - ar viņa nodalīšanu no mantojuma pēc vienošanās vai
   laulātā vienpusējās vēlēšanās;

   5) pēc pilngadīga bērna pieprasījuma - aiz svarīgiem iemesliem.

   (Trešā daļa izslēgta ar 12.12.2002. likumu.)

   Piezīme. Šā panta 3.-5. punktā minētos gadījumos vajadzīga bāriņtiesas atļauja.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   395. Ja pārdzīvojušais laulātais mantojumu pārvalda vai lieto nekārtīgi, tad
   bāriņtiesa, pēc pilngadīgo bērnu ierosinājuma vai arī pēc pašas ieskata, saņemot par
   to ziņas un tās pārbaudot, var atņemt laulātam tiesību pārvaldīt un lietot
   mantojumu, uzdodot šo pārvaldību sevišķi šim nolūkam ieceltam aizbildnim.

   396. Ja mirušam laulātam nepaliek ne lejupējo, ne adoptēto, pārdzīvojušais laulātais
   saņem pusi no mantojuma un bez tam dzīvokļa iekārtu.

   Ja mirušam laulātam nepaliek ne lejupējo, ne adoptēto, ne augšupējo, ne brāļu vai
   māsu vai to bērnu, vai ja palikušie atkrīt, tad visu mantojumu dabū pārdzīvojušais
   laulātais.

   397. Ja laulība šķirta vai atzīta par neesošu, tad bijušie laulātie viens no otra
   nemanto.

   Trešā apakšnodaļa
   Radnieku un adoptēto mantošana
   I. Radniecība, kas nodibina mantojuma tiesību

   398. Likumisko mantojuma tiesību nodibina radniecība un adopcija. Svainība šo
   tiesību nedod.

   399. Likumisko mantojuma tiesību nodibina tikai tāda radniecība, kas rodas:

   1) ar dzimšanu likumīgā laulībā;

   2) ar dzimšanu tādā laulībā, kura vēlāk atzīta par neesošu, vai ne vēlāk kā
   306.dienā no šādas laulības izbeigšanās;

   3) ar paternitātes atzīšanu vai tās noteikšanu tiesas ceļā.

   (12.12.2002. likuma redakcijā, kas stājas spēkā 01.01.2003.)

   400. Bērni, kas cēlušies no vecākiem, kuri nav savstarpējā laulībā, ja izcelšanās no
   tēva un mātes ir noteikta likumā paredzētajā kārtībā, manto tāpat kā laulībā
   dzimušie bērni. No šādiem bērniem manto kā māte un tās radinieki, tā tēvs un tā
   radinieki.

   (07.07.1992. likuma redakcijā, kas stājas spēkā 01.09.1992.)

   401. Adoptētais un tie viņa lejupējie, kas adopcijas laikā bijuši nepilngadīgi vai
   dzimuši pēc adopcijas, manto no adoptētāja vai viņa lejupējiem kā viņa bērni.

   No adoptētā manto viņa lejupējie, kā arī adoptētājs un viņa lejupējie. Šajā gadījumā
   adoptētā pusbrāļi un pusmāsas pielīdzināmi īstiem brāļiem un māsām.

   (12.12.2002. likuma redakcijā, kas stājas spēkā 01.01.2003.)

   402. Personas, kas ar mantojuma atstājēju stāv vairākkārtējā radniecībā (212. p.),
   dabū, pēc savu radniecības saišu skaita, vairākas mantojuma daļas.

   II. Mantošanas kārtība

   403. Mantojuma atstājēja radnieki manto pēc zināmas kārtas, kas pamatota pa daļai uz
   radniecības veidu, pa daļai uz tās pakāpju tuvumu.

   404. Mantošanas kārtības ziņā izšķir četras likumisko mantinieku šķiras:

   1) pirmā šķirā manto, bez pakāpju tuvuma izšķirības, visi tie mantojuma atstājēja
   lejupējie, starp kuriem, no vienas puses, un mantojuma atstājēju, no otras puses,
   nav citu lejupējo, kam būtu tiesība mantot;

   2) otrā šķirā manto mantojuma atstājēja pēc pakāpes tuvākie augšupējie, kā arī
   mantojuma atstājēja īstie brāļi un māsas un pirms viņa mirušo īsto brāļu un māsu
   bērni;

   3) trešā šķirā manto mantojuma atstājēja pusbrāļi un pusmāsas un pirms viņa mirušo
   pusbrāļu un pusmāsu bērni;

   4) ceturtā šķirā manto pārējie pēc pakāpes tuvākie sāņu radnieki, neizšķirot pilnīgo
   radniecību no nepilnīgās.

   405. Zemākas šķiras mantinieks nemanto, kamēr ir dzīvs kāds augstākas šķiras
   mantinieks.

   406. Ja kādā šķirā atkrīt pirms citiem aicinātais mantinieks, tad mantojums pāriet
   uz viņa līdzmantiniekiem, kuriem ir tāda pati mantojuma tiesība. Ja atkrituši arī
   līdzmantinieki, tad mantojums pāriet uz tām personām, kas šajā pašā šķirā aicinātas
   mantot no mantojuma atstājēja. Ja šajā šķirā nav tādu, kam ir tiesība mantot, vai ja
   atkrituši visi šās šķiras mantinieki, tad mantojums pāriet uz nākošās šķiras
   mantiniekiem.

   407. Bērni, kas dzimuši no vairākām viena vecāka laulībām, manto no sava kopējā
   vecāka kopīgi, bet no atsevišķā atsevišķi.

   408. Mantojot no augšupējā, attālākie lejupējie iestājas sava pirms mantojuma
   atstājēja mirušā vecāka vietā, bez aprobežojuma pakāpju tuvuma ziņā, ar pārstāvības
   tiesību. Pēc pārstāvības tiesības lejupējie dabū to mantojuma daļu, kādu būtu
   dabūjis viņu vecākais, ja tas būtu mantojuma atstājēju pārdzīvojis un no viņa
   mantojis.

   409. Pārstāvības tiesība pieder arī pirms mantojuma atstājēja mirušo īsto brāļu un
   māsu, kā arī pusbrāļu un pusmāsu bērniem. Viņu bērnu bērniem pārstāvības tiesības
   nav.

   Pārstāvības tiesība izriet nevis no mantinieka tiesības uz vecāka atstāto mantojumu,
   bet gan no paša mantinieka, kā lejupējā, patstāvīgas mantojuma tiesības.
   Mantiniekam, kas nepieņem sava vecāka atstāto mantojumu, nav jāatbild par šā vecāka
   parādiem ar to mantu, ko viņš manto no mantojuma atstājēja pēc pārstāvības tiesības
   (408. p.).

   410. Ceturtā šķirā nav pārstāvības tiesības, kādēļ tuvākās pakāpes radnieki
   nepielaiž mantot attālākās, bet ja ir vairāki vienāda tuvuma radnieki, tad tie visi
   dala mantojumu savā starpā pēc galvām. Šajā šķirā arī neievēro ne vairākkārtēju
   radniecību (212. un 402. p.), ne izšķirību starp pilnīgu un nepilnīgu radniecību
   (213. p.).

   411. Kad piemērojama pārstāvības tiesība (408. un 409. p.), mantojums dalāms nevis
   pēc personu, bet gan pēc cilšu skaita, t. i. visi pārstāvamā pēcnācēji dabū kopā to
   mantojuma daļu, kuru būtu dabūjis mirušais tēvs vai māte, ja tie būtu vēl dzīvi
   aicinot mantot.

   412. Radniecības tuvumu noteicot, jāievēro mantojuma atklāšanās laiks (655. p.).
   Tādēļ, ja mantojuma atstājējs nomirst, neatstādams ne testamentu, ne mantojuma
   līgumu, radniecības tuvums noteicams pēc viņa miršanas laika, un ja arī palicis
   testaments vai līgums, bet pēc tiem neviens nav mantojis, tad pēc tā laika, kad tas
   kļuvis droši zināms. Ja mantinieks pēc testamenta vai līguma atkritis to spēkā
   neesamības dēļ, tad jautājums par radniecības tuvumu no jauna izšķirams pēc
   mantojuma atstājēja miršanas laika.

   413. Pēc mantojuma atklāšanās laika (655. p.) noteicama arī mantojuma dalīšanas
   kārtība starp vairākiem līdzmantiniekiem.

   414. Ja mantojuma atstājējam paliek otrā šķirā augšupējie un bez tam īstie brāļi un
   māsas, kā arī pirms viņa mirušo īsto brāļu un māsu bērni, tad puse no mantojuma
   pāriet augšupējiem, bet otra puse brāļiem un māsām un mirušo brāļu un māsu bērniem;
   augšupējie, kā arī brāļi un māsas dala savas puses līdzīgās daļās, t. i. pēc galvām,
   bet mirušo brāļu un māsu bērni pēc ciltīm.

   Kad manto vairāki augšupējie, vienalga, vai vieni paši, vai kopā ar brāļiem un māsām
   un brāļu un māsu bērniem, tuvākie nepielaiž mantot tālākos. Vienāda tuvuma
   augšupējie manto pēc līnijām, tā ka no visas viņu daļas tēva līnija saņem vienu
   pusi, bet mātes līnija - otru. Ja vienai vai otrai līnijai ir vairākas atzarojumu
   līnijas, tad pēdējās dala mantojumu arī pēc līnijām.

   Pārējās attiecībās mantinieku otrā šķirā piemērojami 404., 409. un 411. panta
   noteikumi.

   415. Trešās šķiras mantinieki (404. p. 3. pk.) manto un dalās savā starpā pēc 409.
   un 411. panta, bet ceturtās šķiras mantinieki (404. p. 4. pk.) pēc 410. panta
   noteikumiem.

   Ceturtā apakšnodaļa
   Bezmantinieku manta

   416. Ja pēc mantojuma atstājēja nāves viņam mantinieki nav palikuši vai šie
   mantinieki likumiskā termiņā pēc publikācijas par mantojuma atklāšanos nav
   ieradušies vai nav pierādījuši savas mantojuma tiesības, tad manta piekrīt valstij.

   Par parādiem valsts atbild tikai ar to mantu, kuru viņa tādā kārtā patiesi iegūst.

   417. Manta, kas paliek pēc juridisku personu izbeigšanās, izņemot peļņas
   sabiedrības, pielīdzināma bezmantinieku mantai un piekrīt valstij, ja likums, viņu
   dibināšanas akts vai statūti nenosaka citādi.

   TREŠĀ NODAĻA
   Testamentārā mantošana
   Pirmā apakšnodaļa
   Vispārīgi noteikumi

   418. Katru vienpusēju rīkojumu, ko kāds dod savas nāves gadījumam par visu savu
   mantu, vai par kādu mantas daļu, vai par atsevišķām lietām vai tiesībām, sauc par
   testamentu.

   419. Testators var testamentu katrā laikā atcelt, grozīt vai papildināt (792. un
   turpm.p.)

   Otrā apakšnodaļa
   Spēja taisīt testamentu

   420. Taisīt testamentu var katra rīcības spējīga persona.

   Nepilngadīgie, ja viņi sasnieguši 16 gadu vecumu, var taisīt testamentu par savu
   brīvo mantu (195. p.).

   Taisīt testamentu var arī tie, kas atrodas aizgādnībā izlaidīgas vai izšķērdīgas
   dzīves dēļ.

   (Ar grozījumiem, kas izdarīti ar 07.07.1992. likumu, kas stājas spēkā 01.09.1992.)

   421. Kas nevar ne rakstīt, ne saprotami runāt, un tādēļ nespēj skaidri izteikt savu
   gribu, tas nespēj taisīt testamentu.

   Nespēj taisīt testamentu garā slimie, kamēr viņi atrodas gara slimības stāvoklī.

   Trešā apakšnodaļa
   Neatraidāmie mantinieki un neatņemamā daļa

   422. Testators savam nāves gadījumam var brīvi noteikt par visu savu mantu, ar to
   ierobežojumu, ka viņa neatraidāmiem mantiniekiem atstājamas viņu neatņemamās daļas.

   Šis noteikums jāievēro arī ieceļot pēcmantinieku.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   423. Neatraidāmie mantinieki ir laulātais un lejupējie, bet ja pēdējo nav, tad
   tuvākās pakāpes augšupējie.

   424. Neatņemamo mantojuma daļu noteic pēc tā mantinieku skaita, kāds palicis
   testatora nāves dienā, ieskaitot pārdzīvojušo laulāto un ar testamentu atstumtos
   mantiniekus, bet neskaitot līdzi atteikušos mantotāju.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   425. Neatņemamā mantojuma daļa ir puse no tās mantojuma daļas vērtības, kādu
   mantinieks manto pēc likuma. Šo daļu noteic pēc tā mantas sastāva un vērtības, kāds
   bijis testatora nāves dienā.

   Neatņemamā daļā ieskaita tiklab to, ko testators atstājis mantiniekam kā mantojumu
   vai legātu, kā arī to, kas saņemts testatora dzīves laikā, ja uz saņemto attiecas
   pievienojuma pienākums (757. un turpm. p.).

   Neatņemamo daļu aprēķina no testatora skaidras mantas, atskaitot visus viņa parādus.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   426. Neatņemamo daļu nevar aprobežot ar nosacījumiem vai termiņiem vai apgrūtināt ar
   legātiem vai citām nastām. Šādi blakus noteikumi nav spēkā.

   Ceturtā apakšnodaļa
   Atstumšana no mantojuma

   427. Ar atstumšanu no mantojuma jāsaprot rīkojumā nāves gadījumam izteiktā griba,
   lai tas, kam ir tiesība mantot pēc likuma, nekļūst par mantinieku.

   Neatraidāmos mantiniekus var atstumt no neatņemamās mantojuma daļas vienīgi aiz
   likumā paredzētiem un rīkojumā nāves gadījumam tieši norādītiem patiesībai
   atbilstošiem iemesliem.

   428. Augšupējais var atstumt lejupējo, ja pēdējais:

   1) izdarījis noziedzīgu nodarījumu pret testatora, viņa laulātā vai viņa augšupējā
   dzīvību, veselību, brīvību vai godu;

   2) ierosinājis apzināti nepatiesu apsūdzību pret kādu no 1. punktā minētām personām
   par noziedzīgu nodarījumu;

   3) atstājis testatoru bezpalīdzības stāvoklī, ja bijis iespējams viņam palīdzēt;

   4) dzīvojis izšķērdīgi vai netikumīgi;

   5) nav izpildījis viņam ar likumu uzlikto pienākumu uzturēt testatoru vai viņa
   laulāto;

   6) mēģinājis kavēt testatoru taisīt testamentu;

   7) mantojuma atstājējam dzīvam esot, bez viņa ziņas un piekrišanas noslēdzis ar kādu
   personu līgumu par viņa nākamo mantojumu.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   429. Lejupējie var atstumt savus augšupējos no viņu neatņemamās mantojuma daļas, bez
   428. pantā norādītiem iemesliem, arī tajā gadījumā, ja vecāki nemaz nav gādājuši par
   testatora audzināšanu.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   430. Ja pirms testamenta taisīšanas mantojuma atstājējs ar savu neatraidāmo
   mantinieku samierinājies vai mantinieks savā dzīves veidā labojies, tad viņu no
   mantojuma atstumt nevar.

   431. Testators var atstumt no mantojuma savu laulāto aiz 428. pantā paredzētiem
   iemesliem, kā arī gadījumos, kad:

   1) laulātais pārkāpis laulību;

   2) laulātais apdraudējis otra laulātā dzīvību, veselību, sitis vai spīdzinājis viņu;

   3) laulība ir izirusi un laulātie vairāk nekā trīs gadus dzīvo šķirti.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   Piektā apakšnodaļa
   Testamenta forma

   432. Testamenti pēc savas formas ir vai nu publiski, vai privāti.

   I. Publiski testamenti

   433. Publiskos testamentus taisa pie notāra, pagasttiesā vai pie Latvijas konsula
   ārzemēs.

   434. Publisks testaments taisāms testatora personīgā klātbūtnē, piedaloties diviem
   lieciniekiem.

   (Ar grozījumiem, kas izdarīti ar 07.07.1992. un 12.12.2002. likumu, kas stājas spēkā
   01.01.2003.)

   435. Ja testamentu taisa pie notāra vai pagasttiesā vai pie Latvijas konsula
   ārzemēs, tad, bez personām, kas vispār nav pielaižamas par notāriālu aktu
   lieciniekiem, nevar būt par lieciniekiem arī tie, kas nav pielaižami par privātu
   testamentu lieciniekiem.

   436. Par publiska testamenta oriģinālu atzīstams testaments, kas ierakstīts notāra
   vai konsula aktu grāmatā, bet pagasttiesā - testamentu grāmatā. Pēc oriģināla
   parakstīšanas testatoram izdodams izraksts.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   437. Izrakstam, kas izdots testatoram, ir tāds pats spēks kā testamenta oriģinālam.
   Izceļoties strīdam par nesaskaņu starp šiem diviem dokumentiem, priekšroka dodama
   oriģinālam, ja tajā neizrādās apstrīdamos pantos izdzēsumi vai pārlabojumi, uz
   kuriem nav attiecīgā kārtā aizrādīts.

   Otro un turpmākos izrakstus no publiska testamenta, testatoram dzīvam esot, var
   izdot tikai viņam pašam vai viņa pilnvarniekam, kas pilnvarots ar sevišķu pilnvaru.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   438. Privātus testamentus var nodot glabāt notāram vai Latvijas konsulam ārzemēs,
   ievērojot Notariāta likumu, vai pagasttiesai, ievērojot likuma "Par bāriņtiesām un
   pagasttiesām" noteikumus. Pieņemot testamentu glabāt, jāpārliecinās par testatora
   personību.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   439. Testamentiem, kas uz iepriekšējā (438.) panta pamata nodoti notāram, konsulam
   vai pagasttiesai glabāt, ir publisko testamentu spēks, ja pie tam ievēroti sekojošie
   noteikumi:

   1) testaments jāiesniedz slēgtā aploksnē personīgi pašam testatoram;

   2) testatoram pie tam (1. pk.) jāpaziņo, ka iesniedzamā aktā izteikta viņa pēdējā
   griba;

   3) aploksne jāapzīmogo ar pieņēmējas amatpersonas vai iestādes zīmogu un uz
   aploksnes jāparakstās testatoram un pieņēmējam;

   4) par testamenta pieņemšanu glabāt jāsastāda sevišķs akts, kurā jāapliecina, ka
   1.-3. punkta noteikumi ir ievēroti, kā arī jāapzīmē aploksnes un zīmoga ārējais
   veids.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   440. Iepriekšējā (439.) panta kārtībā taisītam testamentam nav vajadzīgas nekādas
   citas formālitātes, ne arī liecinieku līdzdalība un paraksti.

   441. Testamentu, kas nodots glabāt notāram, konsulam vai pagasttiesai, izdod pēc
   pieprasījuma atpakaļ testatoram vai viņa pilnvarniekam, kurš uz to pilnvarots ar
   sevišķu pilnvaru.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   442. Testaments, ko pēc nodošanas notāram, konsulam vai pagasttiesai glabāt
   testators vēlāk ņem atpakaļ, zaudē ar to publiska testamenta spēku un tādā gadījumā
   ir spēkā tikai tad, ja ievēroti visi privāto testamentu noteikumi.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   443. Izteikt šaubas par publiska testamenta īstumu nevar; pret šādu testamentu var
   celt tikai viltojuma strīdu.

   444. Testaments, kam nav publiska testamenta spēka, nezaudē privāta testamenta
   spēku, ja to taisot nav pārkāpti privāto testamentu noteikumi.

   II. Privāti testamenti

   445. Lai privāts testaments būtu spēkā, jābūt pārliecībai, ka to taisījis mantojuma
   atstājējs un ka tas izteic pareizi viņa pēdējo gribu.

   446. Šim nolūkam (445. p.) privātu testamentu taisot pieaicināmi vismaz divi ticami
   liecinieki, izņemot 451. pantā norādīto gadījumu. Privāti testamenti taisāmi
   rakstiski, izņemot 460. pantā paredzētos gadījumus.

   447. Lieciniekiem testamenta taisīšanas laikā vajaga būt spējīgiem liecināt, vajaga
   būt pie tam klāt labprātīgi, ne mazāk kā diviem reizē, un vajaga varēt
   pārliecināties par testatora personību.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   448. Nespējīgi testamenta liecinieki ir:

   1) tie, kas miesīgu vai garīgu trūkumu dēļ nespēj pareizi un pilnīgi saprast un
   apliecināt attiecīgo aktu, un proti: garā slimie, nepilngadīgie, kurlie, mēmie,
   aklie, kā arī rakstīt un lasīt nepratēji;

   2) (izslēgts ar 12.12.2002. likumu);

   3) tie, kas ar to pašu testamentu iecelti par mantiniekiem vai legātāriem, viņu
   laulātie, kā arī šo mantinieku vai legātāru radnieki līdz ceturtai pakāpei un
   svainieši līdz trešai pakāpei ieskaitot.

   (Ar grozījumiem, kas izdarīti ar 07.07.1992. un 12.12.2002. likumu, kas stājas spēkā
   01.01.2003.)

   449. Kāda testamenta liecinieka radniecība ar otru liecinieku neatņem spēku viņa
   liecībai.

   450. Rakstisks privāts testaments nav katrā ziņā jāraksta testatoram pašam, bet gan
   viņam tas ir jāparaksta.

   Testatoram vai nu jāparaksta testaments liecinieku klātbūtnē, vai jāpasaka viņiem,
   ka viņš to pats parakstījis.

   Ja testators neprot vai nevar rakstīt, tad viņa vietā var parakstīties kāda trešā
   persona, izņemot divus lieciniekus, bet par to jāmin pašā testamentā un tas
   jāapstiprina lieciniekiem.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   451. Ja testators visu testamentu pats uzrakstījis un parakstījis, tad tas ir spēkā
   arī bez lieciniekiem.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   452. Lieciniekiem zem testamenta jāparakstās.

   453. Tas, kas pēc testatora lūguma testamentu sastādījis vai pārrakstījis, var zem
   tā parakstīties arī kā liecinieks.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   454. Ja testators negrib, ka viņa pieaicinātie testamenta liecinieki zinātu
   testamenta saturu, tad viņiem nav tiesības prasīt, lai viņiem to paziņo, un ja vien
   viņi var apliecināt, ka testators viņu klātbūtnē sacījis, ka priekšā liktā un viņu
   parakstītā dokumentā izteikts viņa pēdējās gribas rīkojums, tas atzīstams par
   pietiekošu. Tādā gadījumā liecinieka liecība nezaudē spēku arī tad, kad viņam
   testamentā piešķirts legāts vai kad viņš iecelts par aizbildni, testamenta
   izpildītāju u. t. t.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   455. Privātu testamentu var taisīt jebkurā valodā.

   456. Izlabojumi testamentā neatņem tam spēku, ja pierāda, ka tos izdarījis testators
   pats ar savu roku, vai ka tie izdarīti pēc viņa gribas un ar viņa ziņu, un pie tam
   skaidri un salasāmi.

   Testatoram pašam jāaizrāda savā testamentā viss tas, kas tajā ar nodomu svītrots vai
   izdzēsts; bet ja tas nav darīts, ar to nezaudē spēku tās testamenta daļas, kas
   palikušas nepārgrozītas.

   Kad testators svītrojis savā testamentā kādu rīkojumu aiz pārskatīšanās un pie tam
   tā, ka nosvītroto nevar vairs izlasīt, tad šis rīkojums joprojām paliek spēkā, ja
   pierāda tā saturu un to, ka tas nosvītrots tikai aiz pārskatīšanās.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   457. Ja testamentā izlaists vai kļūdaini lietots kāds vārds, bet tā, ka no tam nevar
   rasties šaubas par testatora nodomu, tad šāda izlaiduma vai kļūdas dēļ testaments
   nezaudē spēku.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   458. Ja testamentārais rīkojums acīmredzot nav nobeigts un noslēgts, tad tam nav
   nekāda spēka.

   459. Ja testators pašā testamentā solījies to vēlāk papildināt ar jauniem
   rīkojumiem, bet dzīvs būdams nav to izdarījis, tad tas neietekmē testamenta spēku,
   ja vien to vispār var izpildīt bez nodomātiem papildinājumiem.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   III. Privilēģēti testamenti

   460. Ja mantojuma atstājējam ārkārtīgu apstākļu dēļ nav iespējams taisīt rakstisku
   privātu vai publisku testamentu, tad viņam ir tiesība izteikt savu pēdējo gribu
   mutiski.

   Šāds mutisks testaments testatoram jāizteic divu šim nolūkam pieaicinātu liecinieku
   klātbūtnē, uz kuriem attiecināmi 448. panta noteikumi, ar to izņēmumu, ka liecinieku
   lasīt un rakstīt prašana šajā gadījumā nav nepieciešama.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   461. Ja 460. pantā norādītiem apstākļiem izbeidzoties mantojuma atstājējam ir
   iespēja taisīt rakstisku testamentu, tad mutiskais testaments zaudē spēku triju
   mēnešu laikā no norādīto ārkārtējo apstākļu izbeigšanās.

   462. Rakstisks testaments, kuru taisījuši:

   1) persona tādos apstākļos, kuros viņai nav bijis iespējams pieaicināt lieciniekus;

   2) kara dienestā esoša persona kara laikā;

   3) vecāki par labu bērniem, un

   4) laulātais par labu otram laulātam - ir spēkā arī tad, ja tas taisīts bez
   lieciniekiem.

   Sestā apakšnodaļa
   Testamenta saturs

   463. Testamenta saturam jāizteic mantojuma atstājēja patiesa griba. Testaments
   taisāms bez spaidiem, maldības vai viltus.

   464. Vienkārša pierunāšana nav uzskatāma par spaidiem un neatņem testamentam tā
   spēku.

   465. Ja par mantojuma atstājēja nodomu nav nekādu šaubu, tad testaments nezaudē
   spēku tādēļ, ka testators maldījies nosaukumā vai aprakstā vai ka personā vai lietā
   norādītā īpašība vēlāk izzudusi.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   466. Ja mantojuma atstājēja uzdotais iemesls testamenta taisīšanai vai zināma
   rīkojuma došanai izrādās par neatbilstošu īstenībai, tad tas neatņem spēku minētam
   testamentam vai rīkojumam, izņemot gadījumu, kad pierādītu, ka bez šā iemesla
   mantojuma atstājējs nemaz nebūtu taisījis savu testamentu vai nebūtu devis minēto
   rīkojumu.

   Septītā apakšnodaļa
   Mantinieka iecelšana un substitūcija
   I. Mantinieka iecelšana

   467. Mantinieka iecelšanai nav vajadzīga nekāda sevišķa forma, un pietiek, ja
   testators izteic par to savu gribu skaidri un saprotami, vienalga, kādos
   izteicienos.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   468. Ja mantojuma atstājējs ieceļ tikai vienu mantinieku, neaprobežojot pie tam viņu
   ar kādu mantojuma daļu, tad viņš dabū visu mantojumu.

   469. Ja tādam mantiniekam (468. p.) testamentā noteikta tikai kāda mantojuma daļa,
   tad pārējo daļu saņem likumiskie mantinieki.

   470. Ja testamentā iecelti vairāki mantinieki, nenoteicot katra mantojamo daļu, tad
   viss mantojums dalāms starp viņiem līdzīgās daļās.

   471. Ja testamentā iecelti vairāki mantinieki un katram no tiem noteikta zināma
   daļa, bet pie tam šīs daļas visas kopā neaptver visu mantojumu, tad pārpalikums
   piekrīt likumiskiem mantiniekiem. Ja turpretim testators saviem ieceltiem
   mantiniekiem piešķīris tieši visu mantojumu un tikai kļūdījies daļu aprēķinā, tad
   pārpalikums sadalāms starp ieceltiem mantiniekiem, samērā ar viņu daļām.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   472. Ja testamentā iecelti vairāki mantinieki un katram noteikta zināma daļa, pie
   kam šīs daļas visas kopā līdzinās visam mantojumam, tad personas, kuras testators
   būtu iecēlis par mantiniekiem, neminot viņu daļas vai noteicot viņām atlikumu,
   nedabū neko.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   473. Ja testamentā iecelti vairāki mantinieki un katram noteikta zināma daļa, bet
   šīs daļas visas kopā pārsniedz mantojumu, tad katram no mantiniekiem samērīgi
   samazināma viņa daļa.

   474. Ja testamentā iecelts viens vai vairāki mantinieki ar noteiktām daļām un bez
   tam vēl viens vai vairāki bez noteiktām daļām, tad pēdējie dabū visu to, kas paliek
   pēc pirmo apmierināšanas; ja viņu ir vairāki, tad viņi šo atlikumu dala savā starpā
   līdzīgās daļās.

   475. Ja iecelts viens mantinieks visam mantojumam un bez tam vēl vienam vai
   vairākiem noteiktas zināmas mantojuma daļas, tad pēdējie dabū viņiem noteiktās
   daļas, bet pirmais atlikumu. Bet ja minētās daļas aptver vai pārsniedz visu
   mantojumu, tad pirmajam viņa tiesu aprēķina kā pilnu daļu (2/2 vai 3/3 vai 4/4 u. t.
   t.) un mantojumu dala starp visiem pēc 473. panta.

   476. Ja testamentā mantojums izdalīts starp vairākām personām tā, ka viņām piešķirti
   noteikti mantojuma priekšmeti, tad katra no viņām dabū tikai to, kas tai noteikts;
   bet ja minētās personas ieceltas tieši par mantiniekiem, tad viņām novēlētie
   priekšmeti uzskatāmi par prelegātiem (515. p.) un mantojuma atlikums dalāms līdzīgās
   daļās.

   II. Substitūcija

   477. Testamentā ieceltam mantiniekam, ja tas negribētu vai kautkāda iemesla dēļ
   nevarētu mantojumu pieņemt, testators var iecelt atvietotāju, kuru sauc par
   substitūtu.

   Testators var iecelt substitūtu, pēc sava ieskata, vai nu tikai vienam no šajā pantā
   norādītiem gadījumiem, vai abiem; tomēr, ja rodas šaubas, jāpieņem, ka viņš domājis
   abus gadījumus, kaut arī būtu minējis tikai vienu.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   478. Substitūtus var iecelt nevien katram mantiniekam atsevišķu, bet arī vairākus
   vienam, kā arī vienu vairākiem; tāpat arī līdzmantiniekus var iecelt par
   substitūtiem savstarpēji vienu otram.

   479. Testators drīkst testamentā noteikt arī vairākas substitūcijas pakāpes, t. i.
   noteikt, kam jāmanto pēc substitūta, ja arī tas negribētu vai nevarētu mantojumu
   pieņemt.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   480. Substitūts dabū, ja testamentā nav noteikts citādi, to pašu mantojuma daļu,
   kādu dabūtu viņa atvietojamais mantinieks.

   481. Ja savstarpēji viens otram par substitūtiem ir iecelti līdzmantinieki, tad,
   sadalot viņu starpā atkrītošo daļu, šaubu gadījumā par pamatu jāpieņem katram no
   tiem noteiktā daļa.

   Substituēts līdzmantinieks var izlietot savu tiesību tikai pēc savas mantojuma daļas
   iegūšanas.

   482. Lai substitūts iegūtu savu substitūta daļu, viņam jāpārdzīvo nevien testators,
   bet arī tas apstāklis, kura dēļ atkrīt tiešais mantinieks.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   483. Vairākiem mantiniekiem iecelts substitūts var izlietot savu tiesību tikai pēc
   tam, kad tie visi atkrituši.

   484. Substitūcija izbeidzas tiklab tiešam mantiniekam iegūstot mantojumu, kā arī
   substitūtam nomirstot pirms tā apstākļa iestāšanās, kuram bijusi nodibināta viņa
   tiesība, un vispār zaudējot mantotspēju.

   485. Otrais un tam sekojošie substitūti nezaudē savu tiesību, ja iepriekšējais
   substitūts nomirst pirms tiešā mantinieka.

   Astotā apakšnodaļa
   Pēcmantinieka iecelšana

   486. Mantojuma atstājējs testamentā vai mantojuma līgumā var uzlikt ieceltam
   mantiniekam kā pirmmantiniekam pienākumu izdot mantojumu vai tā daļu kādai citai
   personai kā pēcmantiniekam.

   Pēcmantiniekam šādu pienākumu nevar uzlikt.

   Šās apakšnodaļas noteikumi attiecīgi piemērojami arī legātiem.

   487. Par laiku, kurā mantojums jāizdod pēcmantiniekam, uzskatāms pirmmantinieka
   nāves brīdis, ja testamentā vai mantojuma līgumā nav noteikts citādi.

   Ja ir noteikts kāds cits brīdis un ja tas pirmmantiniekam nomirstot vēl nav
   iestājies, tad mantojums pāriet uz pirmmantinieka mantiniekiem, kuriem līdz ar to
   tiek uzlikts pienākums attiecīgā brīdī izdot mantojumu pēcmantiniekam.

   Ja šis brīdis kaut kāda iemesla dēļ vairs nevar iestāties, tad mantojums piekrīt
   pirmmantinieka mantiniekiem galīgi.

   488. Ja notārs no viņam iesniegtā testamenta vai mantojuma līguma redz, ka
   mantojumam iecelts pēcmantinieks, viņš par to paziņo tiesai, kas nodibina aizgādnību
   mantojuma saraksta sastādīšanai (665.p). Ja šajā mantojumā ietilpst arī nekustams
   īpašums, tad pirmmantinieka pienākums izdot to pēcmantiniekam norādāms attiecīgā
   zemes grāmatu reģistrā, par ko jārūpējas aizgādnim.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   489. Pirmmantinieks iegūst mantojumu tāpat kā katrs mantinieks. Viņš paliek par
   mantojuma īpašnieku ar pienākumu izdot to pēcmantiniekam. Šajās robežās viņš var
   celt prasības, atbildēt un saistīties par mantojumu ar līgumiem, kā arī maksāt
   mantojuma kreditoriem. Viņš saņem savā labā ienākumus no mantojuma.

   490. Atsavināt mantojumu vai apgrūtināt to lietu tiesībām pirmmantinieks drīkst
   tikai tādā mērā, kādā viņam to atļāvis rīkojumā nāves gadījumam mantojuma atstājējs
   vai rakstiski pēcmantinieks, vai arī cik tas vajadzīgs neatliekamu mantojuma parādu
   samaksai un legātu vai neatņemamās daļas izdošanai. Bez tam viņš var atsavināt
   lietas, kas maitājas.

   Katru citādu atsavinājumu vai apgrūtinājumu pēcmantinieks var apstrīdēt kā spēkā
   neesošu un panākt atsavinātās lietas atdabūšanu mantojumā vai apgrūtinājuma dzēšanu,
   ja pirmmantinieka pretlīdzējs vai attiecīgais tiesību pēcnieks, kura rokās lieta
   atrodas vai kam par labu ierakstīts apgrūtinājums, zinājis, ka atsavinātā vai
   apgrūtinātā lieta pieder pie pēcmantiniekam izdodamā mantojuma.

   491. Viss, ko pirmmantinieks ieguvis par mantojuma naudu un lietām, nāk mantojuma
   pirmējo sastāvdaļu vietā un tādēļ ir jāizdod pēcmantiniekam, ja pēc iepriekšējā
   (490.) panta apstrīdot atsavinājumu pēcmantinieks nav jau atsavinātās lietas
   atdabūjis mantojumā.

   492. Pirmmantiniekam jārūpējas par mantojuma uzturēšanu un uzglabāšanu, bet viņam
   nav jāizdod tas, kas gājis bojā sakarā ar nejaušu gadījumu vai nepārvaramu varu.

   Par mantas bojājumiem pirmmantinieks atbild vienīgi tad, ja viņš rīkojies ar ļaunu
   nolūku vai rupju neuzmanību.

   493. Pēcmantinieks iegūst atstāto mantojumu, ja viņš piedzīvo tā izdošanai noteikto
   brīdi.

   Ja pēcmantinieks šo brīdi nepiedzīvo un ja mantojuma atstājējs nav noteicis citādi,
   tad izdodamais mantojums pāriet pēcmantinieka mantiniekam. Ja turpretim minētā brīdī
   pēcmantinieks vēl nav dzimis, vai vismaz ieņemts, un mantojuma atstājējs nav
   noteicis citādi, tad izdodamais mantojums paliek pirmmantinieka mantiniekam.

   Ja pirmmantinieks nepārdzīvo mantojuma atstājēju, vai ir mantot necienīgs, vai
   atraida mantojumu, tad tas piekrīt pēcmantiniekam.

   Ja par pēcmantinieku iecelta juridiska persona, tad attiecīgi jāievēro 387. panta
   noteikumi.

   (Ar grozījumiem, kas izdarīti ar 07.07.1992. likumu, kas stājas spēkā 01.09.1992.)

   Devītā apakšnodaļa
   Novēlējumi vispārnoderīgiem un labdarīgiem mērķiem

   494. Mantojuma atstājējs var novēlēt visu savu mantu, vai tās daļu, vai atsevišķus
   priekšmetus vispārnoderīgiem un labdarīgiem mērķiem. Šādai mantai par mantinieku vai
   legātāru var būt arī mantojuma atstājēja paredzēta jaundibināma juridiska persona.

   495. Ja tādu juridisku personu (494. p.) uzdots nodibināt testamentā ieceltam
   testamenta izpildītājam un pie tam ir arī mantinieks, tad testamenta izpildītājam
   jāsper visi vajadzīgie soļi uzdevuma izpildīšanai un viņam ir tiesība celt prasību
   pret mantinieku par attiecīgas mantas izdošanu.

   496. Ja testamenta izpildītājs neko nedara, vai nav nemaz iecelts un arī mantinieks
   negādā par tādas juridiskas personas nodibināšanu, tad attiecīga tiesa pēc prokurora
   vai attiecīgas iestādes ierosinājuma nodibina aizgādnību un paziņo par to
   bāriņtiesai aizgādņa iecelšanai ar testamenta izpildītāja tiesībām un pienākumiem.

   497. Ja nav tieša mantinieka, tad testatora izraudzītais testamenta izpildītājs vai
   bāriņtiesas ieceltais aizgādnis (496 p.) ņem novēlēto mantu savā tiešā pārvaldībā un
   sper vajadzīgos soļus juridiskās personas (494. p.) nodibināšanai.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   498. Šādām juridiskām personām (494. p.) novēlētās mantas pārvaldības ziņā ir
   nepilngadīgo tiesības, un uzraudzības ziņā tās ir pakļautas bāriņtiesai.

   499. Ja mērķis, kuram manta novēlēta, kaut kādā kārtā izbeidzas vai mantu vairs nav
   iespējams izlietot mantojuma atstājēja noteiktam mērķim, un šādam gadījumam
   mantojuma atstājējs nav devis nekādus rīkojumus, tad bāriņtiesa par novēlētās mantas
   tālāko likteni izstrādā priekšlikumu un caur tieslietu ministri iesniedz to izlemt
   Ministru kabinetam.

   Šis noteikums piemērojams arī tad, ja novēlēto mantu neizlieto noteiktam mērķim, pie
   kam šajā gadījumā bāriņtiesai savā priekšlikumā jāņem vērā mantojuma atstājēja
   priekšraksti.

   Desmitā apakšnodaļa
   Legāti
   I. Vispārīgi noteikumi

   500. Ja kādam novēlēts nevis viss mantojums, ne arī tā daļa attiecībā pret visu
   mantojumu, bet tikai atsevišķs mantojuma priekšmets, tad novēlējumu sauc par legātu,
   bet to, kam tas novēlēts, par legātāru.

   501. Legātu var piešķirt testamentā vai nu tieši, vai uzlikt to izpildīt mantiniekam
   vai citam legātāram.

   502. Par legāta priekšmetu var būt viss tas, kas pēc savas dabas vai pēc likuma nav
   izņemts no apgrozības, vienalga, vai tā ir atsevišķa ķermeniska vai bezķermeniska
   lieta, vai lietu kopība. Arī tiesība uz legāta izpildītāja personīgu darbību var būt
   par legāta priekšmetu.

   503. Piešķirot legātu nedrīkst aizskart neatraidāmo mantinieku tiesības.

   II. Legāta dalībnieki

   504. Legātāram var uzlikt pienākumu dot kaut ko trešai personai, bet tikai
   nepārsniedzot paša legātāra saņemtā legāta vērtību; pretējā gadījumā legātāram ir
   tiesība neizdot un neizpildīt to, kas pārsniedz legāta vērtību.

   Ja legātāram uzlikts visu legātu nodot trešai personai, tad jānodod arī ienākumi un
   procenti, ko viņš no legāta saņēmis.

   505. Ja testamentā nav apzīmēts legāta izpildītājs, tad legāts izdodams no mantojuma
   pirms mantinieku daļu nodalīšanas.

   506. Kad legātu izpildīt uzlikts vairākiem mantiniekiem, nosaucot tos vārdā, tad
   pēdējie izpilda, ja testators nav noteicis citādi, šo pienākumu samērā ar savām
   mantojuma daļām.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   507. Legāta izpildītāji neatbild solidāri pat arī tad, kad legāts uzlikts viņiem
   visiem kopīgi, izņemot tikai tos gadījumus, kad tas izriet no uzlikuma veida vai no
   novēlētā priekšmeta īpašībām.

   508. Ja vārdā nosauktie legāta izpildītāji vēlāk atkrīt, tad šis pienākums pāriet uz
   tiem, kas iestājas viņu vietā, lai tie būtu vai nu viņu līdzmantinieki vai
   substitūti, pieņemot tomēr, ka legātu spēj izpildīt katrs un ka tā tad testators nav
   ņēmis vērā tā personiskās īpašības, kam viņš uzlicis to izpildīt.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   509. Saņemt legātu var katrs, kas vispār spēj mantot. Uzturu var piešķirt arī tādām
   personām, kas nespēj mantot.

   510. Ja viens un tas pats priekšmets piešķirts kā legāts vairākām personām, kas
   nosauktas visas kopā vai katra atsevišķi, tad viņas sadala to līdzīgās daļās.

   511. Ja legāts piešķirts vairākām personām alternātīvi, tieši neparedzot tā
   izpildītājam tiesību izvēlēties starp šīm personām, tad novēlētais priekšmets dalāms
   starp tām visām līdzīgās daļās.

   512. Ja vienam piešķirts kā legāts viss priekšmets, bet citiem daļas no tā, tad
   pirmais dabū tikai to, kas paliek pēc pārējiem piešķirto daļu nodalīšanas.

   513. Ja testators piešķir kā legātu kaut ko savam bērnam, kura dzimšana sagaidāma
   pēc testatora nāves, bet atraitne dzemdē vairāk kā vienu bērnu, tad legāts dalāms
   starp viņiem līdzīgās daļās, ja vien tas acīmredzot nerunā pretim testatora gribai.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   514. Legātāram, tāpat kā mantiniekam (477. p.), var iecelt substitūtu.

   515. Legātu var novēlēt arī mantiniekam par labu, un tādu legātu, ja tas piešķirts
   no mantojuma vienam no vairākiem līdzmantiniekiem virs viņam pienācīgās mantojuma
   daļas, sauc par prelegātu.

   516. Ja testamentā nav apzīmēts prelegāta izpildītājs, tad prelegāts izdodams
   mantiniekam no mantojuma pirms mantinieku daļu nodalīšanas.

   517. Legātu, kas piešķirts vairākām personām, no kurām viena līdz ar to ir
   mantinieks, viņas visas dala savā starpā līdzīgās daļās.

   518. Prelegāts, kas piešķirts vairākiem mantiniekiem kopīgi, dalāms viņu starpā
   samērā ar viņu mantojuma daļām.

   519. Tiesība uz mantiniekam piešķirto prelegātu pāriet uz viņa substitūtu tikai tad,
   ja tas tieši noteikts testamentā.

   520. Kad mantinieks iecelts ar zināmu nosacījumu, tad, ja testamentā nav noteikts
   citādi, šis nosacījums attiecas arī uz viņam piešķirto prelegātu.

   III. Legāta tiesiskās sekas

   521. Ja legāta saņemšana nav aprobežota ne ar kādu nosacījumu, tad legātāram tas
   piekrīt no mantojuma atstājēja nāves brīža.

   Ja legātārs nomirst pirms mantojuma atstājēja, tad viņa mantiniekiem nav tiesības uz
   viņam piešķirto legātu, ja vien tie nav tieši šim gadījumam testamentā iecelti par
   viņa substitūtiem.

   522. Legāts, kura priekšmetu nevar pēc likuma tālāk dot, legātāram piekrīt tikai no
   tā laika, kad mantinieks pieņēmis mantojumu.

   Nosacīts legāts legātāram piekrīt tikai pēc tam, kad nosacījums iestājies vai
   tiesiski atzīstams par iestājušos, ja vien tas nav jau iestājies pirms testatora
   nāves.

   Ar termiņu saistīts legāts legātāram piekrīt kā beznosacījuma legāts (521. p. 1.
   d.), ja vien nav bijis nolikts nenoteikts termiņš, kuram ir nosacījuma nozīme.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   523. Ja nosacīti ieceltam mantiniekam ar to pašu nosacījumu uzdots izpildīt legātu,
   tad šis legāts uzskatāms par beznosacījuma legātu. Tas pats attiecināms arī uz
   legātu, ko izpildīt uzlikts substitūtam.

   524. Legātu, kas piekritis uz tāda pamata (521.-523. p.), ja legāta izpildīšana
   uzlikta mantiniekiem, legātārs vai viņa mantinieki var prasīt tūliņ pēc tam, kad
   mantinieks ieguvis viņam piekritušo mantojumu; bet ja legāts bijis piešķirts ar
   zināmu nosacījumu vai termiņu, tad to var prasīt tikai pēc tam, kad šis nosacījums
   iestājies vai termiņš pienācis.

   525. Ja izpildīšanas laiku atvēlēts noteikt legāta izpildītājam pēc savas gribas,
   tad legātāram ir tiesība prasīt izpildījumu tikai pēc viņa nāves, no viņa
   mantiniekiem.

   526. Ja legāta izpildīšana nav uzlikta mantiniekam, bet tas novēlēts tieši
   legātāram, vai ja mantinieks, kuram legāta izpildīšana uzlikta, atkritis un legāta
   iegūšana pie tam nav bijusi aprobežota ne ar kādiem nosacījumiem vai termiņiem, tad
   legātārs var to prasīt tūliņ pēc testamenta nākšanas likumīgā spēkā.

   527. Legāta izpildītājam jāievēro visa rūpība un jāatbild legātāram par katru savu
   neuzmanību, kuras dēļ legāta priekšmetam būtu noticis kaitējums; bet ja viņam
   uzlikts pienākums visu, kas viņam piešķirts, nodot kādam citam, tad viņš atbild
   pēdējam tikai par tiem kaitējumiem, ko viņš nodarījis ļaunā nolūkā vai aiz rupjas
   neuzmanības.

   528. Kad kaitējums noticis bez mantinieka neuzmanības vai nokavējuma, legātārs var
   tikai prasīt, lai mantinieks cedē tam tiesību celt prasību pret vainīgo, vai lai dod
   nodrošinājumu, ka izdos novēlēto priekšmetu, ja tas nāktu viņa rokās.

   529. Legāti vispārnoderīgiem un labdarīgiem mērķiem to izpildītājam jāizpilda tūliņ
   pēc tam, kad testaments nācis likumīgā spēkā un viņš pieņēmis mantojumu; pretējā
   gadījumā viņam jāatbild par visām nokavējuma sekām.

   IV. Legāta iegūšana un atraidīšana

   530. Legātārs iegūst tiesību uz legātu no tā brīža, kad tas viņam piekritis (521. p.
   1. d.), kaut arī viņam tas nebūtu zināms. Tomēr ar to vien novēlētais priekšmets vēl
   nekļūst par legātāra mantas sastāvdaļu, bet nodibinās tikai iespēja tam pāriet uz
   viņa mantiniekiem.

   Legātārs var pēc savas gribas viņam tādā kārtā piekritušo legātu vai nu pieņemt vai
   atraidīt.

   531. Legātu pieņemot legātārs uzņemas visus ar legātu saistītos apgrūtinājumus un
   nastas, kā arī atlīdzināt tā izpildītājam visus novēlētam priekšmetam vai tā dēļ
   taisītos izdevumus, un beidzot izpildīt viņam no testatora puses uzliktos
   nosacījumus.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   532. Legātārs nedrīkst vienu legāta daļu pieņemt un otru atraidīt, bet no viņa
   mantiniekiem viens var legātu pieņemt, otrs to atraidīt.

   Ja legātāram piešķirti vairāki legāti, tad viņš var dažus pieņemt un citus atraidīt.

   Lietu kopība, kas novēlēta kā viens vesels, uzskatāma par vienu legātu; bet ja
   vairākas lietas, kaut arī pie vienas kopības piederīgas, nosauktas atsevišķi, tad
   katra no tām ir atsevišķs legāts.

   533. Ja legātārs nomirst neizteicis, vai viņš grib pieņemt legātu vai ne, tiesība to
   pieņemt vai to atraidīt pāriet uz viņa mantiniekiem.

   V. Legāta izpildīšana

   534. Legātārs var celt personisku prasību pret mantinieku par viņam piešķirtā legāta
   izdošanu. Ja novēlētā lieta bijusi testatora īpašums, bet atrodas citas personas
   valdījumā, tad legātārs var celt pret katru valdītāju īpašuma prasību, ciktāl to
   būtu varējis celt pats testators.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   535. Legātāram nav tiesības piespiest mantinieku, lai viņš pieņem mantojumu un
   sakarā ar to izpilda legātāra labā uzliktos pienākumus.

   536. Ja legātu izpildīt nav uzlikts mantiniekam, bet tas novēlēts legātāram tieši,
   kā arī ja mantinieks, kam uzlikts legātu izpildīt, atkritis, tad legātārs var prasīt
   no testamenta izpildītāja vai mantojuma masas aizgādņa, lai izdod legātu no
   mantojuma.

   537. Tam, kam uzlikts pienākums izpildīt legātu, jāizdod tas saskaņā ar testatora
   rīkojumiem un pie tam ar visiem tā piederumiem.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   538. Ja novēlētas atsevišķas noteikti apzīmētas lietas, par to piederumu uzskatāms
   viss tas, ar ko palielinās pati lietas būtība; bet ja novēlēti prasījumi, pie to
   piederumiem skaitāmi visi blakus prasījumi, kādi pienākušies mantojuma atstājēja
   nāves brīdī uz tās saistības pamata, uz kuru prasījumi dibināti.

   539. Novēlētās lietas augļi pieder legātāram no tā laika, kad viņš iegūst uz šo
   lietu tādu tiesību, kas viņam dod iespēju prasīt to tiesas ceļā.

   540. Ja legāts piešķirts ar nosacījumu vai ar termiņu, tad augļi līdz nosacījuma vai
   termiņa iestājai pieder legāta izpildītājam, ja vien nav skaidri redzama testatora
   griba, lai tas, kam par labu legāts piešķirts, dabūtu lietu ar visiem tās
   pieaugumiem, kādi radušies no testatora nāves brīža.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   541. Par piederumu (537. p.) uzskatāms arī tas, kas legāta izpildītājam jādod
   legātāram pēc vispārējiem noteikumiem par zaudējumu atlīdzību, ja viņš nav pienācīgi
   izpildījis savu saistību.

   542. Ja novēlētā lieta tiešām atrodas mantojumā, tad legāta izpildītājs nevar
   piespiest legātāru, lai viņš šās lietas vietā pieņem tās vērtību.

   543. Ja legāta pareiza izpildīšana tā izpildītājam ir netaisni apgrūtināta vai ja
   viņam ar labāko gribu nav iespējams izdot novēlēto lietu dabā, tad viņam jāsamaksā
   šās lietas vērtība. Bet ja izpildīšana kļuvusi pilnīgi neiespējama, viņš atbild
   tikai tad, ja viņš pielaidis nokavējumu vai neuzmanību (527. un 547. p. 3. d.).

   544. Ja legāta izpildītājs tikai uz laiku aizkavēts to izpildīt, tad legātārs var
   prasīt, lai viņš izpildījumu nodrošina.

   545. Ja vispārnoderīgam vai labdarīgam mērķim piešķirtam legātam testamentā nav
   noteikts apmērs, tad to noteic tiesa pēc sava ieskata, no vienas puses - samērā ar
   vajadzību, bet no otras- samērā ar mantojuma lielumu.

   546. Ja par izpildījuma vietu testamentā nav nekādu tuvāku rīkojumu, tad noteikti
   apzīmētās, kā arī pie vienas kopības piederīgās lietas jāizdod tur, kur tās atrodas;
   bet ja izpildītājs ļaunā nolūkā tās aizgādā prom no turienes, kur tās bijušas
   mantojuma atstājējam mirstot, tad tās izdodamas tur, kur tās prasa legātārs.

   Atvietojamas lietas (844. p.) var prasīt un izdot visur, kur tas iespējams bez
   apgrūtinājuma un neērtībām otrai pusei, ja vien nav noteikts, ka tās jāņem no
   noteikta zemes gabala.

   547. Legāta izpildīšanas laiks noteicams pēc 524.-526. un 529. panta.

   Ja novēlēta nauda vai kas cits, ko legāta izpildītājs, bez paša vainas, nevar tūliņ
   piegādāt, tad viņam ir tiesība prasīt taisnīgu termiņa pagarinājumu.

   Ja legāta izpildītājs vilcinās legātu izpildīt, viņam jāatlīdzina legātāram
   zaudējumi, kas tam ar to nodarīti, un vispār jāatbild par sava nokavējuma sekām.

   VI. Atsevišķie legātu veidi

   548. Īpašuma tiesību uz noteikti apzīmētām novēlētām lietām, kas pieder pie
   mantojuma atstājēja mantas, legātārs iegūst no mantojuma iegūšanas brīža.

   Tādu lietu legātārs saņem tajā veidā, kādā tā bijusi mantojuma atstājējam pašam, ar
   visām pie tās piederīgām tiesībām un pieaugumiem, bet arī ar visām uz to gulošām
   nastām.

   549. Par trūkumiem testatora paša lietas īpašībās, kā arī par tās attiesājumu (559.
   p.) un par servitūtiem vai citām nastām, kas uz to guļ, legāta izpildītājs legātāram
   neatbild.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   550. Ja novēlētā noteikti apzīmētā lieta testatora nāves brīdī mantojumā vairs
   neatrodas, tad legātāram nav tiesības šo lietu prasīt.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   551. Ja no vairākām novēlētām lietām dažas gājušas bojā, tad visas pārējās jāizdod
   legātāram pilnīgi.

   Ja bojā gājušo legāta priekšmetu atjauno, tad atjaunojas arī legātāra tiesība uz to.

   552. Ja testators novēl kādam kustamu lietu, to noteikti neapzīmējot, bet tikai pēc
   šķiras, tad šāds legāts ir spēkā, vienalga, vai tādas lietas mantojumā ir vai nav.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   553. Legāts, kas novēlēts lietu noteikti neapzīmējot, dod legātāram vai viņa
   mantiniekiem izvēles tiesību, ja vien testators nav tieši noteicis pretējo.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   554. Ja mantojumā ir tādas lietas (553. p.), tad mantiniekam jāuzrāda tās legātāram,
   bet pēdējam savkārt jāaprobežojas savā izvēlē vienīgi ar tām.

   555. Ja testators izvēles tiesību piešķīris kādai trešai personai, bet tā negrib vai
   nevar izvēlēties, vai neizvēlas gada laikā, tad tās vietā izvēlas legātārs.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   556. Ja testators izvēles tiesību piešķīris legāta izpildītājam, tad viņam nav
   tiesības izdot sliktāko lietu, un ja viņš neizdara savu izvēli pēc legātāra lūguma
   tiesas noteiktā laikā, tad izvēles tiesība pāriet uz legātāru.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   557. Ja legātāram novēlētas vairākas vienas un tās pašas šķiras lietas, noteikti
   nenosakot daudzumu, tad viņam nav tiesības prasīt no tām vairāk par trim.

   558. Ja izvēle izdarīta, tad visu risku par izvēlēto lietu nes legātārs. Bet ja
   viena vai otra no vienādas šķiras lietām vēl pirms izvēles iet bojā bez mantinieka
   vainas, tad legātārs izvēlas no pārējām vai saņem pēdējo palikušo lietu.

   559. Ja izvēlēto lietu pieprasa kāda trešā persona un viņai to piespriež, tad
   legātārs var izvēlēties no jauna, ja mantojumā atrodas vēl citas tās pašas šķiras
   lietas.

   560. Izņemot 559. pantā norādīto gadījumu, izdarīto izvēli vairs nevar grozīt.

   561. Ja testators ir domājis vienu zināmu lietu, bet izteicies tik nenoteikti, ka
   nevar zināt, kādu īsti, tad izvēles tiesība pieder nevis legātāram, bet legāta
   izpildītājam.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   562. Ja legāta priekšmets ir testatoram piekritis mantojums, tad legātārs dabū visu
   to, kas no tā vēl palicis testatoram mirstot.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   563. Ja novēlētas atvietojamas lietas, kā skaidra nauda, labība u. t. l., nenoteicot
   to daudzumu, tad legātāram ir tiesība uz visām attiecīgās šķiras lietām, kas atrodas
   mantojuma atstājēja mantā.

   564. Ja novēlēts noteikts daudzums atvietojamu lietu, tad legāta izpildītājam
   jāizdod tieši šis daudzums, kaut arī tāda nebūtu testatora mantā, izņemot tomēr
   gadījumu, kad apzīmēto daudzumu testamentā noteikts ņemt no šim nolūkam tieši
   norādīta zemes gabala; tad legātāram ir tiesība tikai uz to, kas tur atrodas.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   565. Legātāram izdodamo lietu labums, ja testators to nav noteikti norādījis,
   noteicams pēc legāta izpildītāja ieskata.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   566. Ja legāta izpildītājam uzdots izdot legātāram noteiktu daudzumu atvietojamu
   lietu zināmos termiņos, kā ikgadus, ikmēnešus u. t. t., tad tāds legāts uzskatāms it
   kā par vairāku legātu kopību, no kuriem pirmais ir beznosacījuma legāts, bet pārējie
   nosacīti ar to, lai legātārs, iestājoties devuma termiņam, būtu vēl dzīvs.

   Zināmas summas legāts, kuras nomaksa sadalīta termiņos tikai šā legāta izpildītāja
   atvieglojumam, vienmēr uzskatāms par beznosacījuma legātu.

   567. Tiesība uz šādu legātu (566. p.) iestājas nevis uz vienu reizi, bet vairākas
   reizes, un proti, ar katru jaunu termiņu.

   Katram atsevišķam termiņam, tāpat kā atsevišķam prasījumam, tek arī sevišķs
   noilgums.

   568. Tiesība uz šādu legātu (566. p.), ja testamentā nav noteikts citādi, izbeidzas
   tikai ar legātāra nāvi, bet juridiskām personām tā turpinās, kamēr viņas pastāv.

   569. Ja kādam novēlēts uzturs, neapzīmējot to tuvāki, tad legātāram ir tiesība uz
   ēdienu, apģērbu un dzīvokli, bet viņš nevar prasīt, lai sedz izdevumus viņa mācībai
   un izglītībai.

   Ja uztura daudzums testamentā nav noteikts, tad to noteic tiesa pēc sava ieskata,
   samērīgi ar novēlētāja mantu un legātāra dzīves apstākļiem.

   Nepilngadīgajiem novēlētais uzturs jādod, līdz viņi sasniedz 18 gadu vecumu.

   (Ar grozījumiem, kas izdarīti ar 07.07.1992. likumu, kas stājas spēkā 01.09.1992.)

   570. Vispārējos vārdos izteikts agrāk nodibināto legātu atcēlums šaubu gadījumā uz
   uztura legātu neattiecas.

   571. 566. un turpmāko pantu noteikumi par termiņa devumu legātiem attiecas arī uz
   uztura legātu.

   572. Novēlētā uztura došana izbeidzas ar uzturamās personas nāvi, kaut arī tam
   nolūkam noteiktā summa nebūtu vēl pilnīgi iztērēta.

   573. Kad novēlēti ienākumi no nekustama īpašuma vai no visas mantas, šā legāta
   izpildītājs patur galvenās lietas valdījumu un pārvaldību, ja testators nav devis
   par to citādu rīkojumu, un viņam tikai jāizdod legātāram ienākumi no tā pēc caurmēra
   aprēķina un jādod par to attiecīgs nodrošinājums.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   574. Ja vienam novēlēta lietojuma tiesība, bet otram īpašuma tiesība uz vienu un to
   pašu lietu, tad īpašuma tiesība pāriet uz pēdējo no testatora nāves brīža, bet tā ir
   aprobežota līdz lietojuma tiesības izbeigšanās brīdim.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   575. Ja lietojuma vai dzīvokļa tiesības legāts aprobežots ar zināmiem gadiem vai ar
   kādiem citiem termiņiem, vai arī atvēlēts legātāram lietot šo tiesību tikai ik
   pārgadus, tad tiesība uz šādu legātu iestājas, tāpat kā uz termiņa devumiem (566. un
   567. p.), nevis uz vienu reizi, bet ar katru jaunu termiņu.

   576. Testators var nevien novēlēt jau pastāvošas saistību tiesības, bet arī ar
   legātu nodibināt jaunas.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   577. Legāts, ar kuru tā izpildītājam uzdots noslēgt ar legātāru kādu saistību, ir
   spēkā, ja legātārs ar to var iegūt kādu labumu.

   578. Ja testators novēl kādam savu prasījumu, tad legātārs var izlietot to, līdz ar
   piederīgiem blakus prasījumiem, tieši pret parādnieku.

   Ja testators savu novēlēto prasījumu vēl dzīvs būdams pats piedzen, vai ja tas kā
   citādi izbeidzas, tad ar to izbeidzas arī legāts. Bet ja legāta priekšmets ir
   noteikta summa, kura tikai jāpiedzen no norādītā parādnieka, tad tas vien, ka
   testators dzīvs būdams to saņēmis, vēl neatceļ legātu. Vispār šeit jāievēro
   testatora griba un šaubu gadījumā legāts jāatzīst par spēkā esošu.

   Novēlētā prasījuma pārjaunojums legātu neatceļ.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   579. Testators var ar legātu atsvabināt savu parādnieku no parāda.

   Ja parāda nemaz nav, tad arī tā legāts nav spēkā, kaut arī parāda summa būtu
   norādīta.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   VII. Legātu samazināšana

   580. Ja no mantojuma nepietiek visu legātu izpildīšanai, tad visi legāti samērīgi
   samazināmi.

   581. Ja mantojums pārāk apgrūtināts legātiem, tad neatraidāmie mantinieki var ņemt
   no legātāriem samērīgu atvilkumu tādā apmērā, lai viņiem pašiem paliktu likumā
   noteiktā neatņemamā daļa.

   582. Ja tāda legāta priekšmets, kas atņem vai samazina neatraidāmam mantiniekam
   neatņemamo daļu, ir uzturs vai citi termiņa devumi, kā arī kāda lietošanas tiesība,
   tad šāda legāta vērtība aprēķināma, kapitālizējot viena gada devumu ar likumiskiem
   procentiem (1765. p.), bet ja tāds legāts piešķirts juridiskai personai, tad šī
   summa aprēķināma, kapitālizējot ikgadējos devumus ar četriem procentiem.

   583. Legātāriem nav jāpiedalās mantojuma atstājēja parādu samaksā. Bet ja legāti
   pārsniedz mantojuma vērtību un pie tam nav tieša mantinieka, tad no viņiem ņemams
   samērīgs atvilkums minēto parādu samaksai.

   Vienpadsmitā apakšnodaļa
   Nosacījumi un citi pēdējās gribas rīkojumu aprobežojumi.
   I. Nosacītie pēdējās gribas rīkojumi

   584. Mantiniekus var iecelt, kā arī legātus piešķirt tiklab ar atliekošiem, kā arī
   ar atceļošiem nosacījumiem.

   Arī substitūciju var nodibināt nosacīti; bet ja pirmais mantinieks iecelts nosacīti
   un par substitūtu nosacījums nav noteikti atkārtots, tad pēdējais uzskatāms par
   nenosacīti ieceltu.

   585. Nosacījums var būt nevien tieši izteikts testamentā, bet to var arī secināt no
   citiem testamenta noteikumiem.

   586. Ja nosacīti ieceltam mantiniekam bez tam vēl piešķir legātu, tad nosacījums
   attiecināms arī uz legātu. Turpretim nosacījums, ar kuru piešķirts legāts,
   neattiecas uz mantinieka iecēlumu.

   587. Fiziski vai tiesiski neiespējami, kā arī nepareizi, netikumīgi un citādi
   neatļauti nosacījumi - pēdējie tomēr tikai tad, ja tie izteikti apstiprinošā formā -
   nav jāievēro, bet pats rīkojums ir spēkā.

   588. Pēdējās gribas rīkojumam nevar pievienot tādus nosacījumus, ar kuriem aprobežo
   apveltītā personiskās tiesības. Turpretim var saistīt to, ko ieceļ par mantinieku
   vai kam piešķir legātu, ar sekojošiem nosacījumiem:

   1) iedoties laulībā ar zināmu personu, ja tas nerunā pretim likumam un saskan ar
   pieklājības un personiskas cieņas prasībām;

   2) neiedoties laulībā ar zināmu personu, ja vien pie tam nav nolūka aizturēt to, kam
   kautkas ar šo nosacījumu novēlēts, no iedošanās laulībā vispār vai vismaz viņam to
   apgrūtināt.

   589. Nav atļauti un tādēļ nav spēkā visi tādi mantinieka iecēlumi vai legāta
   noteikumi, kas saistīti ar nosacījumu, lai apveltītais dotu pēdējās gribas rīkojumu
   par labu testatoram vai citai personai.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   590. Legāti, kas legāta izpildītājam jāizdod tajā gadījumā, ja viņš neizpilda kādu
   testatora uzlikumu, ir spēkā.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   591. Ja kādu nosacījumu iespējams izpildīt tikai pa daļai, tad šī daļa jāizpilda;
   bet ja nosacījumu izpildīt pat pa daļai nav iespējams, tad viss nosacījums jāuzskata
   par neizpildāmu un tādēļ nav jāievēro.

   Nosacījums, kas tikai pagaidām ir neiespējams, jāizpilda, ja vien šo pagaidu šķērsli
   kādreiz var novērst; bet ja neiespējamība pastāvējusi jau testamenta taisīšanas
   laikā, tad nosacījums nav jāievēro, kaut arī vēlāk tas kļūtu iespējams.

   592. Ja starp alternātīvi uzliktiem nosacījumiem kaut viens ir neiespējams vai
   nepielaižams, tad neviens no tiem nav jāievēro un rīkojums uzskatāms par nenosacītu.

   593. To, kas novēlēts ar zināmu nosacījumu, nevar prasīt pirms šā nosacījuma
   izpildīšanas.

   Izņēmuma kārtā mantojumu var izdot nosacīti ieceltam mantiniekam arī pirms
   nosacījuma iestāšanās, kad viņš pietiekoši nodrošina šā mantojuma atdošanu tam, kam
   tas piekristu, ja nosacījums neiestātos.

   Ar nosacījumu piešķirta legāta izpildītājam jādod nodrošinājums legātāram par to, ka
   pēc šā nosacījuma iestāšanās legātu izpildīs. Bet ja nosacījums ir tāds, ka vienīgi
   legātāram mirstot būs iespējams noteikt, vai tas izpildīts vai ne, tad legātārs var
   legātu dabūt tikai tad, ja viņš nosacījuma neizpildīšanas gadījumam nodrošina šā
   legāta un no tā ievākto augļu atpakaļ atdošanu tā devējam vai tam, kam legāts šādā
   gadījumā piekristu.

   594. Ar nosacījuma iestāšanos rīkojums uzskatāms par tādu, kas it kā no paša sākuma
   būtu bijis nenosacīts.

   Ja nosacījums nav iestājies, tad attiecīgais rīkojums atzīstams it kā par nebijušu,
   bet pats nosacītais piešķīrums - par dzēstu.

   Šaubu gadījumā nosacījums vienmēr atzīstams par iestājušos.

   Ja testators pats padarījis nosacījuma izpildīšanu neiespējamu, tad viss rīkojums
   līdz ar tajā nodibināto tiesību zaudē spēku.

   Ja legāta izpildītājs vai vispār tas, kas ieinteresēts, lai nosacījumu neizpildītu,
   kavē tā iestāšanos, tad nosacījums atzīstams par izpildītu.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   595. Ja patvaļīgs nosacījums, t. i. tāds, kura izpildīšana atkarājas vienīgi no
   testamentā apveltītā gribas, nevar iestāties nejauša šķēršļa dēļ, tad nosacījums
   atzīstams par izpildītu, ja vien izpildīšana, kas bijusi iespējama vēl pirms minētā
   šķēršļa, nav palaista taisni minētās personas nokavējuma dēļ.

   Jaukts nosacījums, t. i. tāds, kura izpildīšana atkarājas nevien no testamentā
   apveltītā gribas, bet arī no gadījuma vai no kāda trešā gribas, atzīstams par
   izpildītu, ja vien apveltītam jau tad, kad izpildīšana vēl bijusi iespējama, bijis
   nopietns nodoms uzdevumu izpildīt; bet ja nejaušs šķērslis gadās pirms tam, tad
   nosacījums nav uzskatāms par izpildītu.

   596. Nosacījums, kura izpildīšana uzlikta vairākām personām, visām tām arī
   jāizpilda; bet ja dažas no tām to neizpilda, tad pārējās, kas to izpildījušas, dabū
   savas daļas no visiem novēlētās tiesības.

   597. Ja testatora noteiktā laikā nosacījuma izpildījums norādītā kārtā nenotiek, tad
   ar nosacījumu saistītā tiesība atkrīt, ja vien nosacījums izņēmuma kārtā nav
   atzīstams par izpildītu.

   Ja testators nav noteicis izpildīšanas termiņu, tad nejauša, no testamentā apveltītā
   gribas neatkarīga nosacījuma iestāšanās laikam nav nekādas nozīmes, un nosacījums
   uzskatāms par iestājušos pat arī tad, ja tas iestājas vēl testatoram dzīvam esot.

   Nosacījums, kas testatoram nezinot iestājies jau testamenta taisīšanas laikā,
   atzīstams par iestājušos.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   598. Ja patvaļīgi nosacījumi jāizpilda pēc testatora nāves un viņš nav noteicis
   nekādu termiņu, tad tos var izpildīt katrā laikā, kamēr vien tas iespējams, tā tad
   visā apveltītās personas mūžā, bet viņai mirstot nosacītā tiesība izbeidzas. Tomēr,
   ja apveltītais pārāk ilgi vilcinās, tiesa var, izpildīšanā ieinteresētām personām
   pieprasot, nolikt viņam apstākļiem piemērotu izpildīšanas termiņu un, ja viņš
   joprojām izvairās, nodibināt mantojumam aizgādnību, lai no tā apmierinātu
   ieinteresēto personu prasījumus.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   II. Termiņa apzīmējums pēdējās gribas rīkojumos

   599. Termiņa apzīmējums atšķiras no nosacījuma ar to, ka pirmais atliek tikai
   iespēju tiesību izlietot, bet otrais - pašu tiesību spēku.

   Termiņš, kas kaut kādā ziņā nolikts nenoteikti, tā ka par to nevar droši zināt, vai
   tas vispār iestāsies un kad iestāsies, ja vien tas nav acīmredzot attiecināts tikai
   uz izpildīšanas laiku - pielīdzināms nosacījumam.

   Ja kādam piešķirts legāts uz viņa nāves dienu, tad to var prasīt tikai pēc legātāra
   nāves viņa mantinieki.

   III. Citi pēdējās gribas rīkojumu aprobežojumi

   600. Pēdējās gribas rīkojumus var aprobežot nevien ar nosacījumiem un termiņiem, bet
   arī citādi, un proti, ar uzlikumiem, lietošanas ierobežojumiem, kā arī uzliekot
   pienākumu atdot to, kas saņemts, citai personai, vai tā vietā izdarīt kādu darbību.

   601. Ja ar tādiem aprobežojumiem (600. p.) saistīts legāts, tad legātāram jādod
   legāta izpildītājam nodrošinājums par to ievērošanu.

   602. Ja legātārs neievēro testatora blakus noteikumus, tad legāta izpildītājs var
   doto atprasīt.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   603. Trešai personai, kurai par labu noteikts kāds uzlikums, ir pret legātāru
   patstāvīga prasības tiesība.

   Divpadsmitā apakšnodaļa
   Savstarpēji testamenti

   604. Testamentu, kurā viena kopīga akta veidā divas vai vairāk personas savstarpēji
   ieceļ viena otru sev par mantinieku, sauc par savstarpēju. Bet ja šādā testamentā
   vienas personas iecēlums par mantinieku noticis ar nosacījumu, ka jāpastāv un jābūt
   spēkā otras personas iecēlumam, tā ka viens iecēlums var būt vai nebūt spēkā tikai
   kopā ar otru, tad testamentu sauc par korrespektīvu.

   605. Savstarpējs testaments atzīstams līdz ar to arī par korrespektīvu tikai tad, ja
   testatori noteikti izsacījuši savu nodomu tādu testamentu taisīt, vai ja tas skaidri
   redzams no lietas apstākļiem.

   Tāpat savstarpējs testaments atzīstams par korrespektīvu, ja tajā noteikts, kam
   piekrīt mantojums pēc tā nāves, kas pārdzīvojis visus citus līdzmantiniekus; šaubu
   gadījumā par korrespektīvu uzskatāms arī laulāto savstarpējs testaments.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   606. Savstarpējs testaments, izņemot gadījumus, kad no paša tā satura skaidri
   redzams pretējais, nav uzskatāms par mantojuma līgumu, un tādēļ katrs testators var
   to vienpusēji atsaukt.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   607. Ja nekorrespektīvu savstarpēju testamentu atsauc viens testators, vai ja viņa
   rīkojums kā citādi zaudē spēku, tad tas neietekmē citu testatoru rīkojumu spēku.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   608. Korrespektīvā testamentā viena testatora izdarīts atsaukums pilnīgi atceļ arī
   otra rīkojumu, izņemot tikai gadījumu, kad pēdējais būtu dabūjis zināt par pirmā
   atsaukumu un tomēr ar nodomu atstājis negrozītus savus rīkojumus.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   609. Kad miris viens no korrespektīva testamenta taisītājiem, pārdzīvojušam ir
   tiesība pirms mantojuma pieņemšanas atteikties no testamentārās mantošanas; tādā
   gadījumā mantojums piekrīt mirušā likumiskiem mantiniekiem, līdz ar ko
   pārdzīvojušais dabū atpakaļ tiesību brīvi noteikt par savu mantu arī nāves
   gadījumam.

   610. Ja pārdzīvojušam testamentā piešķirta mirušā manta un viņš mantojumu pieņem,
   tad viņa mirušam par labu taisītais testaments atzīstams pēdējā nāves dēļ par
   dzēstu, un viņš iegūst tiesību brīvi noteikt par visu mantu, kā par savu, tā arī par
   to, kas dabūta pēc testamenta.

   611. Izšķirot jautājumu par to, kas atzīstami par katra testatora tuvākiem
   radniekiem, uz kuriem jāpāriet mantai pēc pēdējā pārdzīvojušā nāves, pieņemams par
   pamatu, ja testamentā par to nekas nav noteikts, šā pēdējā pārdzīvojušā nāves
   brīdis.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   612. Ja savstarpējā testamentā testatori kopīgi piešķīruši legātus tādā kārtā, lai
   tie kristu uz visu kopējo mantas masu, tad tiem iestājas termiņš tikai pēc pēdējā
   pārdzīvojušā nāves, ja vien tas acīmredzami nerunā pretim testatoru nodomam. Bet ja
   legātus piešķīris katrs testators atsevišķi no savas paša mantas, tad katrs tāds
   rīkojums uzskatāms par patstāvīgu. Tādēļ pārdzīvojušā legāti atkrīt paši no sevis,
   bet viņam jāizpilda mirušā nodibinātie, un, ja testaments bijis korrespektīvs, viņš
   nevar atsvabināties no šā pienākuma pat mantojumu atraidot.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   Trīspadsmitā apakšnodaļa
   Pēdējās gribas rīkojumu izpildīšana
   I. Testamenta pierādījumi

   613. Notāra vai konsula aktu grāmatā vai pagasttiesas testamentu grāmatā ierakstīts
   testaments vai 439. panta kārtībā sastādīts akts par testamenta pieņemšanu glabāt
   uzskatāms par pēdējās gribas esamības un īstuma pilnīgāko pierādījumu.

   614. Rakstiska privāta testamenta īstums pieņemams par pierādītu, ja tā vēl dzīvie
   liecinieki atzīst savus parakstus, bet ja liecinieku nav, tā īstumu var pierādīt ar
   citiem līdzekļiem.

   Mutiska testamenta (460. p.) taisīšana un saturs jāapliecina ar zvērestu diviem
   lieciniekiem.

   615. Nevien mantiniekam, bet arī katrai mantojumā ieinteresētai personai, kā
   legātāriem un viņu mantiniekiem, ir tiesība pret katru, kura rokās ir testaments vai
   kurš to ļaunprātīgi nogādājis pie malas, celt prasību, lai tas vai nu izdod
   testamentu, vai samaksā mantojuma vai legāta vērtību.

   II. Testamenta izpildīšana

   616. Likumīgā spēkā nākušu testamentu izpilda testamenta izpildītājs, kas šim
   nolūkam iecelts vai nu tajā pašā testamentā, vai citā testatora sevišķā aktā, bet ja
   testamenta izpildītājs nav iecelts, tad testamentā ieceltais mantinieks, un beidzot,
   ja nav arī tiešā testamentārā mantinieka, tad mantojuma aizgādnis, kuru iecēlusi
   bāriņtiesa uz tiesas lēmuma pamata.

   Piezīme. Persona, kurai paši mantinieki uzdevuši testamentu izpildīt, uzskatāma
   nevis par testamenta izpildītāju, bet par viņu pilnvarnieku.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   617. Par testamenta izpildītāju var iecelt katru rīcības spējīgu personu.

   618. Neviens nav saistīts uzņemties testamenta izpildītāja pienākumu, ko viņam
   uzticējis testators; bet kas to jau uzņēmies, tam vairs nav tiesības no tā
   atteikties bez svarīga iemesla. Ja par testamenta izpildītāju ieceltais pieņēmis
   testatora piešķirto legātu, tad viņš vairs nevar atteikties arī no testamenta
   izpildītāja pienākuma.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   619. Testamenta izpildītāju viņa pienākumu robežās aizsargā un atbalsta bāriņtiesa,
   bet šās tiesas apstiprinājums viņam nav vajadzīgs un viņš neatrodas tās uzraudzībā,
   izņemot gadījumus, kuri attiecas uz sabiedrisku labumu vai iestāžu vai tādu personu
   interesēm, kurām vajadzīga sevišķa aizsardzība, kā nepilngadīgiem un tiem, kam
   piešķirts uzturs.

   620. Testamenta izpildītāja tiesisko stāvokli un viņa tiesību un pienākumu robežas
   noteic testamentā izteiktā testatora griba. Bet ja pēdējais neko tuvāku par to nav
   noteicis, tad testamenta izpildītājam tikai jārūpējas par testatora pēdējās gribas
   ievērošanu un izpildīšanu, kā arī jāgādā, cik tas šim nolūkam nepieciešams, par
   mantojuma nokārtošanu un izdalīšanu starp mantiniekiem un legātāriem.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   621. Testaments tā izpildītājam ir instrukcija, no kuras viņš nekādā ziņā nedrīkst
   atkāpties; bet ja apstākļi nepieciešami to prasa, tad papriekš jānoklausās
   ieinteresētās personas un, kad starp tām un testamenta izpildītāju izrādās
   domstarpības, lieta jāizšķir, pēc apstākļiem, bāriņtiesai.

   622. Bez testatora noteikta uzdevuma testamenta izpildītājam nav ne tiesības, ne
   pienākuma pārvaldīt mantojumu. Bet kamēr testatora ieceltais mantinieks vēl nav
   mantojumu pieņēmis vai - ja tāda mantinieka nav - kamēr nav nodibināta aizgādnība,
   testamenta izpildītājs atvieto mantinieku, t. i. iestājas mantojuma valdījumā,
   sastāda tā sarakstu, maksā mantojuma parādus, piedzen neievāktos prasījumus, ved
   mantojuma prāvas u. t. t.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   623. No atstātās mantas testamenta izpildītājs var atsavināt vienīgi to, ko
   testators noteikti atļāvis, vai arī cik tas katrā ziņā vajadzīgs, lai uzturētu
   mantojumu un izpildītu testamentu.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   624. Testamenta izpildītājam jāprasa, lai mantinieki izteicas, vai viņi mantojumu
   pieņem. Ja viņi mantojumu pieņēmuši, viņš nodod to viņu valdījumā, un var prasīt vai
   aizturēt no tā tikai tos priekšmetus un summas, kas vajadzīgi legātāru
   apmierināšanai un citu testatora sevišķu rīkojumu izpildīšanai.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   625. Testamenta izpildītājs var nodot savu pienākumu citam tikai tad, ja tas viņam
   testamentā noteikti atļauts. Tomēr ar to viņam nav atņemta tiesība vajadzības
   gadījumā rīkoties caur pilnvarniekiem.

   626. Testamenta izpildītājam jāizpilda viņam uzliktie pienākumi pēc iespējas ātri un
   ar to rūpību, ar kādu viņš rīkojas savās paša lietās. Ja viņam noteikta par viņa
   pūlēm atbilstoša atlīdzība, tad viņš atbild mantiniekiem un citām mantojumā
   ieinteresētām personām arī par vieglu neuzmanību.

   627. Ja ir vairāki testamenta izpildītāji un testators nav pienākumus viņu starpā
   sadalījis, tad viņiem pēc iespējas jādarbojas kopīgi. Tomēr spiedīgos gadījumos viņi
   var darboties arī atsevišķi. Ja viņi pienākumus sadala savā starpā labprātīgi
   vienojoties, tad tomēr viņi atbild solidāri.

   Ja izpildīt kādu atsevišķu rīkojumu testators uzlicis sevišķam testamenta
   izpildītājam, tad pēdējais darbojas tikai viņam uzliktā uzdevuma aplokā.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   628. Testamenta izpildīšanas izdevumi atlīdzināmi tā izpildītājam no mantojuma; bet
   viņš nevar prasīt atlīdzību par savām pūlēm, ja testamentā par to nekas nav
   noteikts.

   629. Kad testamenta izpildītājs nobeidzis viņam uzliktos pienākumus, viņam jādod
   mantiniekiem un citām ieinteresētām personām norēķins par savas pārziņas laiku,
   ciktāl mantojums atradies viņa pārvaldībā (619.-623. p.).

   630. Ja testamenta izpildītājs darbojas gausi vai pretēji mantinieku, legātāru vai
   citu lietā ieinteresēto interesēm, tie var nevien sūdzēties par viņu bāriņtiesā, bet
   arī prasīt, lai viņu atceļ.

   631. Ja testamentā ieceltais testamenta izpildītājs negrib uzņemties šo pienākumu
   (618. p.), vai ja viņu atceļ no tā pēc ieinteresēto personu pieprasījuma (630. p.),
   vai ja viņš nomirst, un testators šos gadījumus nav paredzējis, tad testamenta
   izpildīšanai uz tiesas lēmuma pamata bāriņtiesa ieceļ aizgādni.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   III. Pēdējās gribas rīkojumu iztulkošana

   632. Pēdējās gribas rīkojumu iztulkošanai piemērojami vispārējie noteikumi tiesisko
   darījumu iztulkošanai, ievērojot pie tam sekojošo 633.-635. pantu sevišķos
   priekšrakstus.

   633. Ja testamentā atrod neskaidrus, divdomīgus vai neveikli lietotus izteicienus,
   tad tie iztulkojami saskaņā ar šķietamām testatora domām, pie kam sevišķi jāievēro
   viņa attiecības pret mantinieku, kā arī viņa parastais domu un runas veids.
   Nesaprotami izteicieni uzskatāmi par neesošiem.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   634. Visi rīkojumi, kas nerunā pretim likumam un veselam prātam, jāiztulko tādā
   kārtā, lai testaments pēc iespējas paliktu spēkā.

   635. Šaubu gadījumā priekšroka dodama tam iztulkojumam, kas izdevīgāks testatora
   lejupējiem, bet pēc tā tam, kas izdevīgāks mantiniekam un legātāram. Ja saduras
   legātāra un legāta izpildītāja intereses, tad legātāram dodama priekšroka pret
   legāta izpildītāju.

   Četrpadsmitā apakšnodaļa
   Testamenta apstrīdēšana

   636. Katru testamentu, kas neatbilst kādam likuma noteikumam, ieinteresētās personas
   (637. p.) var apstrīdēt.

   637. Apstrīdēt testamentu var tikai tie, kas iecelti par mantiniekiem kādā citā
   pēdējās gribas rīkojumā vai kas testatora miršanas brīdī bijuši viņa tuvākie
   likumiskie mantinieki.

   Tos rīkojumus, kurus minētās personas nav apstrīdējušas, vai kuriem viņas
   piekritušas, vai kurus viņas apstrīdēt nokavējušas, vai arī uz kuriem viņas kautkā
   citādi zaudējušas tiesību, attālākie radnieki vairs nevar apstrīdēt.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   638. Kad strīds pret testamentu nav bez pamata, tad, prasītājam lūdzot, tiesa var
   testamentā ieceltam mantiniekam, ja viņš mantojumu pieņem vai ir jau pieņēmis,
   uzlikt pienākumu dot pietiekošu nodrošinājumu par mantojuma pareizu pārvaldīšanu un
   varbūtēju izdošanu. Raugoties pēc apstākļiem, tiesa var nodibināt mantojuma
   aizgādnību. Bet ja testamentā ir ievērotas visas noteiktās ārējās formālitātes, tad
   tajā ieceltais mantinieks var prasīt, lai viņu nekavējoties ieved valdījumā līdz tam
   laikam, kamēr pretinieks nepierāda savas tiesības priekšrocību.

   CETURTĀ NODAĻA
   Līgumiskā mantošana
   Pirmā apakšnodaļa
   Līgumiskās mantošanas veidi un mantojuma līgums

   639. Līgumisko mantošanu nodibina ar līgumu, ar kuru viens līdzējs otram vai vairāki
   līdzēji cits citam piešķir tiesību uz savu nākamo mantojumu vai tā daļu. Tādu līgumu
   sauc par mantojuma līgumu.

   Mantojuma līgumā viens līdzējs var arī piešķirt legātu otram līdzējam vai trešai
   personai.

   Mantojuma līgumā atstumšana no mantojuma nav atļauta.

   640. Ar mantojuma līgumu nodibina nevis tikai personisku saistību, bet pašu
   mantojuma tiesību. Turpretim tādu seku nav līgumam, kurā atrodas tikai apsolījums
   kādreiz iecelt kādu par savu mantinieku, kaut arī abas puses būtu vienojušās par
   nākamā mantojuma līguma galveniem noteikumiem.

   641. Noslēgt mantojuma līgumu var tikai tas, kam ir nevien tiesība slēgt līgumus
   vispār, bet arī spēja taisīt testamentu (420. p.) un mantot pēc testamenta. Saskaņā
   ar to no mantinieka, kas iecelts pēc līguma, jāprasa, lai viņš būtu spējīgs vispār
   mantot, bet no mantojuma atstājēja - lai viņam būtu tiesība noteikt par savu mantu
   nāves gadījumam. Ja mantinieks, kuru ieceļ pēc līguma, ir nepilngadīgs, tad, lai
   darījumam būtu tiesisks spēks, vajadzīga aizbildņa un bāriņtiesas piekrišana; bet ja
   mantojuma atstājējs ir nepilngadīgs, tad noslēgtais mantojuma līgums viņu saista
   tikai tad, ja tas attiecas uz viņa brīvo mantu (195. p.).

   642. Mantojuma līgumos jāievēro noteikumi par neatņemamo daļu, ja vien tie, kam tā
   nākas, paši tieši vai piedaloties līgumā, nav atteikušies no savām tiesībām. Ja tas
   nav ievērots, tad kā mantojuma atstājējam dzīvam esot, tā arī pēc viņa nāves,
   neatraidāmie mantinieki var līgumu apstrīdēt.

   643. Mantojuma līgums jāapliecina notariālā kārtībā. Bet ja līgums attiecas uz
   nekustamu īpašumu, tad, lai tas būtu spēkā pret trešām personām, tas jāieraksta
   zemes grāmatās.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   644. Mantojuma līgumiem arī nepieciešami visi tie noteikumi, ko likums prasa vispār
   līgumu spēkā esamībai.

   645. Mantojuma līgumam pievienotie nosacījumi, ciktāl tie zīmējas uz pašiem
   līdzējiem, apspriežami pēc tiem pašiem noteikumiem kā līgumu nosacījumi vispār;
   nosacījumi par citām līgumā apveltītām personām pakļauti noteikumiem par testamentu
   nosacījumiem.

   Otrā apakšnodaļa
   Mantojuma līguma sekas

   646. Mantojuma līgums nodibina tikai nākamo aicinājumu mantot un tādēļ, kamēr
   mantojuma atstājējs vēl ir dzīvs, piešķir līgumiskam mantiniekam vienīgi nogaidu
   tiesību uz viņa nākamo mantojumu, bet nevis tūliņ spēkā esošu tiesību uz mantojuma
   atstājēja tagadējo mantu.

   647. Līgumisku mantinieka iecēlumu nevar atsaukt vienpusēji, ne tieši, ne ar jaunu,
   agrākam pretēju rīkojumu nāves gadījumam, ja vien mantojuma atstājējs nav paturējis
   sev tiesību vēl rīkoties nāves gadījumam citādi ar zināmām lietām vai mantojuma
   daļu. Bet ja viņš šādu tiesību nav sev paturējis un līgumiskais mantinieks ir
   iecelts par vienīgo mantinieku, tad visa atstātā manta piekrīt tam pilnīgi. Ja
   turpretim mantiniekam bijusi noteikti piešķirta zināma daļa, tad viņš arī tikai to
   vien dabū, bet viss pārējais piekrīt likumiskiem mantiniekiem.

   648. Mantojuma līgums neaprobežo mantojuma atstājēja tiesību - kaut arī par to
   nebūtu atsevišķi pielīgts, ja vien viņš pats nav tieši no tam atteicies - rīkoties
   savas dzīves laikā ar savu kustamu mantu un pat mērenos apmēros to dāvināt.

   Ja mantojuma atstājējs kaut ko atsavina ar acīmredzamu nolūku atņemt līgumā ieceltam
   mantiniekam ar līgumu piešķirto tiesību, tad šis mantinieks, vēl mantojuma
   atstājējam dzīvam esot, var tādu atsavinājumu apstrīdēt un, ja mantojuma atstājējs
   ar neapdomātiem izdevumiem samazina savu mantu tiktāl, ka pēc likuma viņa izlaidīgās
   vai izšķērdīgās dzīves dēļ par viņu nodibināma aizgādnība, var prasīt, lai to
   nodibina.

   649. Ja mantojuma līguma priekšmets ir nekustams īpašums un šo līgumu ieved zemes
   grāmatās mantojuma atstājējam dzīvam esot, tad viņš šo nekustamo īpašumu var
   atsavināt, ieķīlāt vai apgrūtināt ar lietu tiesībām tikai ar līgumiskā mantinieka
   piekrišanu.

   650. Kamēr mantojuma atstājējs vēl ir dzīvs, līgumiskais mantinieks nevar vienpusēji
   atteikties no līguma, neraugoties uz to, vai viņš uzņēmies kādus pienākumus vai ne.

   651. Ar mantojuma atstājēja nāvi līgumiskam mantiniekam piekrīt tiesība mantot un
   līdz ar to arī tiesība pieņemt mantojumu. Atraidīt mantojumu līgumiskais mantinieks
   drīkst tikai tad, ja viņam tāda tiesība līgumā paredzēta.

   652. Ja līgumiskais mantinieks mirst pirms mantojuma atstājēja, pirmajam piešķirtā
   mantojuma tiesība izbeidzas.

   653. Mantojuma līgumā nodibinātie legāti līgumiskam mantiniekam jāizpilda tāpat kā
   testamentāram mantiniekam, un vispār legātārs atrodas vienādās attiecībās ar
   līgumiskiem un testamentāriem mantiniekiem.

   654. Mantojuma līgumus var noslēgt arī trešai personai par labu, bez viņas
   piedalības tajos, un tādā gadījumā tie nodibina viņai patstāvīgu tiesību, pie kam
   tomēr līdzēji var savstarpēji vienojoties noslēgto līgumu pārgrozīt vai arī pavisam
   atcelt. Bet tiklīdz minētā trešā persona pati pievienojas līgumam vai viens no
   pirmējiem līdzējiem nomirst, vai kļūst nedziedināmi garā slims, ar šo līgumu
   nodibinātā trešās personas tiesība vairs nav atsaucama.

   PIEKTĀ NODAĻA
   Mantojuma atklāšanās, apsardzība un mantojuma prasība.
   Pirmā apakšnodaļa
   Mantojuma atklāšanās

   655. Mantojums atklājas ar mantojuma atstājēja nāvi vai ar viņa izsludināšanu par
   mirušu ar tiesas lēmumu (377. p.).

   Mantojuma atstājēja nāve jāpierāda mantojuma pieprasītājam.

   656. Ja divas vai vairāk personas mirušas nedabiskā nāvē, un pie tam nav zināms,
   kura no tām nomirusi agrāk, tad pieņemams, ka tās mirušas visas reizē.

   Ja mirušie stāvējuši savstarpējās augšupējo un lejupējo attiecībās, tad šaubu
   gadījumā pieņemams, ka lejupējie, ja viņi bijuši nepilngadīgi, miruši agrāk par
   augšupējiem, bet ja viņi bijuši pilngadīgi - vēlāk par tiem.

   Otrā apakšnodaļa
   Mantojuma apsardzība un aizgādnība

   657. Kad piekritīgam notāram ienāk ziņas par kādas personas nāvi, viņam jāgādā, ja
   apstākļi to prasa (658. un 659. p.), par palikušā mantojuma apsardzību.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   658. Ja mirušā mantinieki, kā likumiskie, tā arī testamentārie vai līgumiskie, ir
   zināmi un pie tam ir pilngadīgi un ir sasniedzami, tad notārs nesper nekādus
   apsardzības soļus, ja vien šie mantinieki vai kāds no tiem paši to noteikti nelūdz.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   659. Notāram pēc savas iniciatīvas vai pēc mantinieka, mantojuma aizgādņa,
   testamenta izpildītāja, mantojuma atstājēja kreditora vai citu ieinteresēto personu
   lūguma jāgādā par mantojuma apsardzību šādos gadījumos:

   1) kad mantinieki, vai nu vispār, vai daži no tiem, nav zināmi;

   2) kad viņi kaut arī ir zināmi, bet nav visi sasniedzami un nav arī viņiem
   pilnvarnieku vai citu personu, kas tos pēc likuma pārstāv;

   3) kad mantinieki kaut arī ir zināmi un ir sasniedzami, bet negrib vai nevar
   mantojumu pieņemt;

   4) kad viņu starpā atrodas kaut viens nepilngadīgais vai tāds, kas aiz kautkāda cita
   iemesla nespēj personīgi aizsargāt savas tiesības, un pie tam viņam arī nav iecelts
   aizbildnis vai aizgādnis;

   5) kad droši zināms, ka mantojums pārāk apgrūtināts parādiem un ka kreditoru
   intereses ir apdraudētas, kā arī kad jābaidās, ka mantojumu izputinās.

   Piezīme. Kad pēc tēva vai mātes nāves paliek nepilngadīgi bērni un kad tas no
   vecākiem, kurš otru pārdzīvojis, ir sasniedzams, tad bērnu nepilngadība vien, ja nav
   citu iemeslu, nav par pamatu mantojuma apsardzībai.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   660. Tiesa pēc mantinieka lūguma vai 659. pantā norādītos gadījumos, saņēmusi
   attiecīgu paziņojumu, nodibina aizgādnību mantojumam, par ko paziņo bāriņtiesai
   izpildīšanai. Ja mantinieki ir nepilngadīgi un viņiem nav vecāku, tad bāriņtiesa
   ieceļ viņiem aizbildņus, kuriem uzliek arī mantojuma aizgādņa pienākumus.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   661. Aizgādņus izrauga mantojuma lietā ieinteresētās personas un, ja viņiem ir
   vajadzīgās īpašības, apstiprina bāriņtiesa. Bet kad lietā ieinteresētās personas
   nevienu neieteic par aizgādni, tad aizgādņus ieceļ pati bāriņtiesa.

   662. Aizgādņi mantojuma pārvaldībā rīkojas pēc tiem pašiem noteikumiem, kas
   paredzēti pilngadīgo aizgādņiem (356. p.), ja atsevišķos gadījumos nav noteikts
   citādi.

   663. Aizgādņiem savas pārvaldības laikā jādod ikgadus par to norēķins bāriņtiesai,
   bet kad mantojumu nododot mantiniekiem vai aiz citiem iemesliem aizgādnība izbeidzas
   - jādod galīgs norēķins. Bez tam bāriņtiesa var uzlikt aizgādnim pienākumu dot
   jebkurā laikā norēķinu.

   664. Pārvaldības izdevumi sedzami no mantojuma. Atlīdzība aizgādņiem par viņu pūlēm
   nosakāma pēc 307. panta. Par mantojuma saraksta sastādīšanu aizgādnis atlīdzību
   nesaņem.

   665. Aizgādnim, uzņemoties savus pienākumus, tūliņ jāsastāda mantojuma saraksts un
   jālūdz notārs, lai uzaicina mantiniekus.

   Sastādot sarakstu, aizgādnis rīkojas atbilstoši Civilprocesa likuma prasībām.

   Aizgādnis var arī lūgt tiesu izpildītājam vai pagasttiesai sastādīt mantojuma
   sarakstu.

   (Ar grozījumiem, kas izdarīti ar 07.07.1992. un 12.12.2002. likumu, kas stājas spēkā
   01.01.2003.)

   666. Kad likumīgā spēkā ir stājies tiesas spriedums vai lēmums vai notārs ir izdevis
   mantojuma apliecību par mantojuma pieprasītāju tiesībām, aizgādnība izbeidzas un
   līdz ar to izbeidzas aizgādņa tiesība rīkoties mantojuma masas vārdā.

   Aizgādnis nodod mantojumu līdz ar galīgo norēķinu (663.p.) atzītiem mantiniekiem
   pret parakstu un iesniedz to bāriņtiesai, kas pēc paraksta saņemšanas atsvabina
   aizgādni no viņa pienākumiem.

   (12.12.2002. likuma redakcijā, kas stājas spēkā 01.01.2003.)

   Trešā apakšnodaļa
   Mantojuma prasība

   667. Mantojuma prasību, ar kuru aizsargā mantojuma tiesību, var celt katrs
   mantinieks, vienalga, vai viņš aicināts pēc likuma, testamenta vai līguma un vai
   viņš prasa visu mantojumu vai tikai tā daļu.

   668. Mantojuma prasību var celt pret katru, kas apstrīd prasītāja mantojuma tiesību,
   vienalga, vai apstrīdētājs valda mantojumu pilnīgi vai pa daļai, un neraugoties uz
   to, vai viņš uzskata pats sevi par mantinieku un uzdodas par to vai ne; tālāk pret
   to, kas agrāk valdījis apstrīdamo mantojumu, bet pēc tam ļaunprātīgi no valdījuma
   atteicies; beidzot arī pret mantojuma parādnieku, kas liedzas maksāt, atsaukdamies
   uz savu paša tiesību uz mantojumu.

   669. Pret to, kas valda pie mantojuma piederīgas atsevišķas lietas un,
   neapstrīdēdams prasītāja mantojuma tiesību uz tām, aiztur tās aiz kāda cita iemesla,
   jāceļ īpašuma prasība.

   670. Mantojuma prasības mērķis ir atzīt prasītāju vai nu par vienīgo mantinieku, vai
   par līdzmantinieku, un saskaņā ar to izdot viņam ar visiem pieaugumiem vai nu visu
   atstāto mantojumu, vai viņam pienākošos daļu, vai arī tos mantojuma priekšmetus, kas
   atrodas atbildētāja valdījumā.

   671. Šo prasību var celt nevien pret katru trešo personu, bet arī pret
   līdzmantiniekiem, kas valda mantojumu un neatzīst prasītāja tiesību; bet ja
   līdzmantinieks valda tikai savu daļu, kamēr pārējās atrodas trešās personas
   valdījumā, tad prasība ceļama tikai pret pēdējo.

   672. Ar mantojuma prasību var prasīt arī tādus priekšmetus, kas gan nav piederējuši
   pie mantojuma atstājēja mantas, bet par kuriem viņš atbildējis un tā tad tagad par
   tiem jāatbild mantiniekam, kā piemēram, mantojuma atstājējam ieķīlātas vai glabājumā
   nodotas lietas u. t. l.

   673. Ar mantojuma prasību prasa arī maksu, kas saņemta par atsavinātiem mantojuma
   priekšmetiem, kā arī mantojumam iegūtās lietas, ja to iegūšana bijusi vajadzīga.

   674. Ja atbildētājs valdījis mantojumu ļaunā ticībā, tad viņam jānes risks par
   atsevišķiem priekšmetiem; turpretim labticīgs valdītājs atbild tikai no tā brīža,
   kad pret viņu celta prasība, un tikai par tādu zaudējumu, kas noticis viņa vainas
   dēļ; bet par iepriekšējo laiku viņš neatbild pat arī tad, ja viņš vainojams
   acīmredzamā nolaidībā.

   675. Ja labticīgs valdītājs pirms prasības celšanas atsavinājis kādu mantojuma
   priekšmetu, tad viņam jāatdod mantiniekam tiklab par to patiesi saņemtā maksa, kā
   arī no pēdējās iegūtie procenti, ciktāl viņš šo maksu vai procentus nav iztērējis.
   Turpretim ļaunticīgam valdītājam vai nu jāatdod pati atsavinātā lieta vai
   jāatlīdzina visi prasītājam nodarītie zaudējumi.

   676. Ja mantojuma nauda nodota svešās rokās, labticīgam valdītājam tikai jācedē
   prasījumi un jāatdod saņemtie procenti, bet ļaunticīgais atbild arī par paša
   kapitāla risku.

   677. Ja mantojuma valdītājs saņēmis sakarā ar mantojumu vai no tā kādu sevišķu
   labumu, tad viņam tas jāatdod mantiniekam, vienalga, vai viņš mantojumu valdījis
   labā vai ļaunā ticībā.

   678. Ļaunticīgam valdītājam jāatdod visi augļi, neizņemot arī tos, kurus viņš būtu
   varējis saņemt; turpretim labticīgajam no tiem augļiem, kurus viņš saņēmis, iekam
   prasība pret viņu celta un viņam paziņota, jāatdod tikai vēl esošie, bet par
   pārējiem jāatlīdzina tikai tādā mērā, par cik viņš no tiem iedzīvojies. Pēc prasības
   celšanas saņemtie augļi labticīgam valdītājam jāatdod visi, atbildot arī par tiem,
   kurus viņš būtu varējis saņemt, ja vien viņš nav tos zaudējis nejauša gadījuma dēļ.

   679. Par atdodamiem augļiem valdītājs nekādā gadījumā nemaksā procentus.

   680. Izdodot mantojumu, valdītājam ir tiesība atvilkt no tā apstākļiem piemērīgi
   taisītos mantojuma atstājēja slimības un apbedīšanas izdevumus, kā arī visu, kas
   samaksāts viņa kreditoriem un legātāriem. Ja ir izmaksāti legāti, kas nav bijuši
   jāizpilda, labticīgam valdītājam tikai jācedē mantiniekam prasības tiesība pret
   legāta saņēmēju, bet ļaunticīgais atbild šajā gadījumā pilnā apmērā arī par visu
   risku.

   681. Labticīgs valdītājs var atvilkt pilnīgi visus savus paša prasījumus pret
   mantojuma atstājēju, bet ļaunticīgais - tikai tos, kurus neatliekami prasa izpildīt
   paša prasītāja intereses.

   682. Visas nastas un saistības, kas bijušas jāizpilda valdītājam sakarā ar mantojumu
   un pie tā piederīgiem priekšmetiem, jāuzņemas prasītājam.

   683. Izdevumi augļu iegūšanai un uzglabāšanai prasītājam jāatlīdzina tikai tādā
   mērā, ciktāl tie attiecas uz pašiem atdodamiem vai atlīdzināmiem augļiem; bet
   labticīgam valdītājam jādabū no viņa arī to izdevumu atlīdzība, kuri veltīgi taisīti
   augļu iegūšanai un uzglabāšanai.

   684. Pašam mantojumam taisītie izdevumi atlīdzināmi pēc vispārējiem noteikumiem
   (865.-868. p.), tikai ar to izņēmumu, ka arī ļaunticīgam valdītājam jāatlīdzina viņa
   derīgie izdevumi, ja vien priekšmets, kura vērtība ar tiem palielināta, vēl tiešām
   pastāv.

   685. Mantojuma prasība noilgst pēc piecu gadu notecējuma, skaitot no tās dienas, kad
   radusies tiesība šo prasību celt (1896. p.).

   686. Visām tām personām, kas bez viņu pašu vainas nav dabūjušas zināt par savu
   tiesību celt mantojuma prasību, iepriekšējā (685.) pantā minētais noilgums
   aprēķināms no tās dienas, kad viņām kļuvusi zināma viņu tiesība celt prasību.

   SESTĀ NODAĻA
   Mantojuma pieņemšana un iegūšana
   Pirmā apakšnodaļa
   Mantojuma pieņemšana

   687. Lai iegūtu mantojumu, kā likumiskiem, tā arī testamentāriem un līgumiskiem
   mantiniekiem jāpiedzīvo tā atklāšanās (655. p.) un reizē ar to aicinājums mantot
   (389. p. 1. d.), bet ar zināmu nosacījumu ieceltam mantiniekam jāpiedzīvo šā
   nosacījuma iestāšanās.

   688. Ar aicinājumu mantot nodibinās vienīgi iespēja kļūt par mantinieku. Mantojuma
   iegūšanai vēl vajadzīgs, lai aicinātais izteiktu savu gribu pieņemt viņam piekritušo
   mantojumu,

   689. Neviens nav spiests pieņemt viņam piekritušo mantojumu, bet gan katrs var pēc
   patikas to pieņemt vai to atraidīt. Atraidīt mantojumu nevar vienīgi līgumiskais
   mantinieks, ja viņš nav šo tiesību sev noteikti pielīdzis.

   690. Katrs var kā personīgi, tā arī caur vietnieku izteikt savu gribu pieņemt
   mantojumu. Tāda vietniecība ir nepieciešama, kad pats mantot aicinātais nav rīcības
   spējīgs. Nepilngadīgo vietā viņu gribu izteic vecāki vai aizbildņi, garā slimo vietā
   - aizgādņi, un juridisku personu vietā - viņu likumīgie pārstāvji. Personai, par
   kuru nodibināta aizgādnība izlaidīgas vai izšķērdīgas dzīves dēļ, vajadzīga
   mantojuma pieņemšanai aizgādņa piekrišana.

   691. Gribu pieņemt mantojumu var izsacīt vai nu noteikti, mutiski vai rakstiski, vai
   arī klusējot, ar tādu darbību, kuru attiecīgos apstākļos var iztulkot vienīgi tā, ka
   zināma persona atzīst sevi par mantinieku.

   692. Mantojuma pieņemšanu vēl nevar secināt no tam vien, ka kāda persona atzīst
   testatora pēdējo gribu un izdara tādu darbību, kas attiecas uz mantojuma atstājēja
   apbedīšanu vai kuras mērķis ir tikai uzglabāt, uzturēt un noskaidrot mantojumu.

   Tāpat mantojuma pieņemšanu nevar secināt no tam vien, ka mantojums tā atklāšanās
   laikā paliek to mantot aicināto personu faktiskā valdījumā, kuras līdz mantojuma
   atstājēja nāvei dzīvojušas ar viņu vienā kopīgā saimniecībā.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   693. Ja mantojuma pieņemšanai mantojuma atstājējs noteicis zināmu termiņu, tad
   ieceltam mantiniekam tas jāievēro.

   Ja tāds termiņš nav noteikts, bet mantinieki ir uzaicināti, tad mantot aicinātam
   sava griba par mantojuma pieņemšanu jāizteic līdz uzaicinājumā noliktam termiņam.

   Ja uzaicinājuma nav bijis, tad mantiniekam jāizsaka sava griba pieņemt mantojumu
   gada laikā, skaitot šo termiņu no mantojuma atklāšanās dienas, ja mantojums atrodas
   viņa faktiskā valdījumā (692. p. 2. d.), bet pretējā gadījumā - no ziņu saņemšanas
   laika par to, ka mantojums atklājies.

   694. Ja tajā laikā, kad aicina mantot, mantojums atrodas aicinātā faktiskā valdījumā
   (692. p. 2. d.) vai ja šādu valdījumu viņš iegūst vēlāk, un ja viņš līdz augšā
   norādīto termiņu (693. p.) notecējumam nedod par mantojuma pieņemšanu noteiktu
   atsauksmi, tad atzīstams, ka viņš to pieņēmis. Bet ja mantot aicinātais, kura
   faktiskā valdījumā mantojums neatrodas, palaiž garām nolikto termiņu, noteikti
   neizsakot savu gribu, tad atzīstams, ka viņš mantojumu atraidījis.

   695. Ja mantot aicinātais nomirst pirms viņa gribas izteikšanai noliktā termiņa
   (693. p.), neizteicies par mantojuma pieņemšanu, tad viņa mantiniekiem atvēlēti tie
   paši termiņi, lai viņi varētu izteikties tiklab par viņa atstāto, kā arī par viņam
   piekritušo, bet vēl nepieņemto mantojumu.

   696. Mantot aicinātam ir tiesība, iekam viņš izteic savu gribu par mantojuma
   pieņemšanu, pārliecināties par tā sastāvu.

   697. Ja mantojuma atstājēja kreditori vai legātāri prasa, lai mantot aicinātais
   izteic savu gribu par mantojuma pieņemšanu, tad viņam tā jāizteic notāra noliktā
   uzaicinājuma termiņā; ja līdz šā termiņa notecējumam viņš mantojumu neatraida, tad
   atzīstams, ka viņš to pieņēmis.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   698. Tāpat notārs noliek termiņu mantot aicinātam arī tad, kad tās personas, kurām
   tieši pēc viņa ir tiesība uz mantojumu, kā piemēram, substitūts vai pēcmantinieks,
   prasa, lai viņš izteic savu gribu. Bet ja šādā gadījumā mantot aicinātais līdz šā
   termiņa notecējumam savu gribu neizteic, tad atzīstams, ka viņš mantojumu
   atraidījis.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   699. Gribas izteikumam par mantojuma pieņemšanu jāatbilst visiem spēkā esoša gribas
   izteikuma noteikumiem: tam jābūt izsacītam noteikti un bez nosacījumiem un
   jāattiecas uz visu piekritušo mantojumu, bet ne tikai uz kādu tā daļu. Ja šie
   noteikumi nav ievēroti, gribas izteikums uzskatāms par nenotikušu.

   700. Mantojuma pieņemšana ir spēkā tikai tad, ja tā pieņēmējam bijis zināms, ka viņš
   aicināts mantot un uz kāda pamata, vai pēc likuma, vai testamenta, vai līguma, un
   vai viņš iecelts par mantinieku ar zināmiem nosacījumiem vai bez tiem.

   Otrā apakšnodaļa
   Mantojuma iegūšanas sekas

   701. Ar mantojuma pieņemšanu un iegūšanu visas mantojuma atstājēja tiesības un
   saistības, ciktāl tās neizbeidzas ar viņa personu, pāriet uz mantinieku.

   Piezīme. Ārzemnieku tiesības iegūt mantošanas ceļā nekustamus īpašumus paredzētas
   citos likumos.

   (Ar grozījumiem, kas izdarīti ar 07.07.1992. likumu, kas stājas spēkā 01.09.1992.)

   702. Uz atsevišķām pie mantojuma piederīgām ķermeniskām lietām mantinieks iegūst tās
   pašas lietu tiesības, kas bijušas mantojuma atstājējam. Tāpat viņš iegūst mantojuma
   atstājējam piederējušās lietu tiesības uz svešām lietām, izņemot personālservitūtus.

   Ar mantojuma iegūšanu izbeidzas mantiniekam piederējušās lietu tiesības uz mantojuma
   atstājēja mantu, kā arī otrādi, pēdējā tiesības uz mantinieka mantu.

   703. Tāpat kā lietu tiesības (702. p. 1. d.), arī visi tie mantojuma atstājēja
   prasījumi, kas nav piekrituši vienīgi viņam personīgi, pāriet uz mantinieku.

   Ar mantojuma iegūšanu izbeidzas visi mantojuma atstājēja prasījumi pret mantinieku
   un, otrādi, mantinieka prasījumi pret mantojuma atstājēju.

   704. Tiesības, kas bijušas piešķirtas vienīgi mantojuma atstājēja personai, uz
   mantiniekiem nepāriet.

   705. Ar mantojuma iegūšanu uz mantinieku pāriet, līdz ar mantojuma atstājēja
   tiesībām (702. un turpm. p.), arī visas viņa saistības, izņemot tīri personiskās.

   706. Mantiniekam jāizpilda visi viņam testamentā uzliktie uzdevumi, kā arī visi
   pienākumi, kurus viņš uzņēmies pēc mantojuma līguma.

   707. Mantojuma atstājēja kreditoriem jāgriežas ar saviem prasījumiem pie mantinieka,
   kuram, ja no mantojuma nepietiek, jāsamaksā parādi no savas paša mantas; bet citādā
   ziņā šos parādus samaksājot jāievēro mantojuma atstājēja noteikumi.

   708. No 707. pantā uzliktā pienākuma, atbildēt par mantojuma atstājēja parādiem ar
   savu paša mantu, mantinieks var atsvabināties, ja viņš izlieto inventāra tiesību, t.
   i. sastāda likumā noteiktā laikā visa mantojuma inventāru.

   Aizbildņi, aizgādņi un citi mantinieka vietnieki pieņem viņam pienākošos mantojumu
   arvien tikai ar inventāra tiesību.

   709. Mantiniekam, kas grib izlietot inventāra tiesību, ne vēlāk par diviem mēnešiem
   no ziņu saņemšanas par mantojuma atklāšanos jāgriežas pie notāra ar lūgumu uzdot
   sastādīt inventāru tiesu izpildītājam pēc Civilprocesa likumu noteikumiem, vai ārpus
   pilsētām - pagasttiesai.

   Ja mantojums ir plašs un sarežģīts un inventāra sastādīšanai vajadzīgs lielāks
   termiņš, notārs pēc mantinieku lūguma var šo termiņu pagarināt, bet ne ilgāk par
   vienu gadu.

   (Ar grozījumiem, kas izdarīti ar 07.07.1992. un 12.12.2002. likumu, kas stājas spēkā
   01.01.2003.)

   710. Kamēr mantinieks sastāda inventāru, kreditori un legātāri nevar vērst pret viņu
   savus prasījumus, un viņu prasību noilguma tecējums pa visu uzaicinājumā noteikto
   termiņu apstājas.

   711. Mantinieks, kas pieņēmis mantojumu ar inventāra tiesību, atbild par mantojuma
   atstājēja parādiem un citiem prasījumiem pret to tikai šā mantojuma apmērā, un bez
   tam viņam ir tiesība atvilkt no tā vajadzīgās summas mantojuma atstājēja
   apbedīšanai, inventāra sastādīšanai un citiem tiesu izdevumiem. Viņa paša prasījumi
   neizbeidzas, bet tie nolīdzināmi no mantojuma pēc to priekšrocībām.

   712. Ja mantinieks ir maksātnespējīgs, mantojuma atstājēja kreditori, kā arī
   legātāri var prasīt, lai atdala mantojumu no mantinieka paša mantas, apmierinot
   viņus no mantojuma pirms mantinieka kreditoriem.

   Tādu atdalīšanu var prasīt arī no mantinieka pēcnācējiem, kā arī no tiem, kas kā
   kreditori saņēmuši no mantinieka pie mantojuma piederīgu lietu valdījumu.

   713. Šādas atdalīšanas gadījumā (712. p.) no mantojuma apmierināmi vispirms
   mantojuma atstājēja kreditori, tad legātāri, un tikai pēc tam palikušais atlikums
   pievienojams atpakaļ mantinieka mantai.

   Ja atdalītā mantojuma (712. p.) nepietiek kreditoru un legātāru apmierināšanai, tad
   viņiem pēc jau notikušās atdalīšanas vairs nav tiesības vērst prasījumus pret
   mantinieku un viņa mantu.

   714. Tiesība prasīt atdalīšanu nav pielaižama:

   1) ja no mantojuma pieņemšanas dienas pagājuši pieci gadi;

   2) ja kreditori ar sevišķu darījumu ir atzinuši mantinieku par savu parādnieku;

   3) attiecībā uz tām lietām, kuras mantinieks labticībā jau atsavinājis;

   4) ja noticis tāds abēju mantu saplūdums, ka atdalīt tās vienu no otras nav
   iespējams.

   SEPTĪTĀ NODAĻA
   Līdzmantinieku savstarpējās attiecības un mantojuma dalīšana
   Pirmā apakšnodaļa
   Līdzmantinieku savstarpējās attiecības

   715. Ja mantojums piekritis vairākām personām kopīgi, tad viņas var vai nu valdīt to
   nedalīti vai prasīt tā dalīšanu.

   716. Kamēr līdzmantinieki valda mantojumu nedalīti, viņi saņem mantojuma augļus un
   pārējos ienākumus samērā ar katra daļu un tādā pašā samērā nes uz to gulošās nastas,
   kā arī varbūtējos zaudējumus, ciktāl pēdējie nav cēlušies aiz viena līdzmantinieka
   vainas (723. p.).

   Ja mantojuma atstājējs nav noteicis nedalītā mantojuma pārvaldīšanas un lietošanas
   kārtību, tad to nosaka līdzmantinieku vairākums pēc mantojuma daļu lieluma.

   717. Par parādiem, kas guļ uz mantojumu, atbild visi līdzmantinieki samērā ar savām
   daļām. Pat arī tad, ja mantojuma atstājējs uzliek parādus samaksāt tikai vienam no
   viņiem vai ja viņi paši savā starpā citādi vienojas par šo samaksu, tāda rīcība
   saista vienīgi pašus mantiniekus un neatņem mantojuma atstājēja kreditoram tiesību
   piedzīt parādu no katra līdzmantinieka samērā ar viņa mantojuma daļu.

   718. Mantojuma atstājēja parādnieki atbild katram līdzmantiniekam tāpat samērā ar
   viņa mantojuma daļu; bet ja parādnieks samaksājis parādu tam mantiniekam, kam
   mantojuma atstājējs šo prasījumu tieši novēlējis, tad viņš ar to ir atsvabināts no
   jebkādām līdzmantinieku prasībām.

   719. Rīcībai ar mantojumu vajadzīga visu līdzmantinieku piekrišana un nepietiek
   tikai ar balsu vairākumu. Tādēļ nevienam mantiniekam nav tiesības vienam pašam
   pārdot vai ieķīlāt savu līdzmantinieku daļas, vai apgrūtināt mantojumu ar parādiem
   pāri par savas daļas vērtību, vai vispār ar neizdalīto masu rīkoties, sašaurinot
   pārējo līdzdalībnieku tiesības. Tāda rīcība nav spēkā, bet tomēr tas, kas labā
   ticībā ieguvis atsavinātu kustamu lietu, nezaudē tiesību uz to.

   720. Ja līdzmantinieks atsavina savu nekustama īpašuma daļu personai, kas nav
   kopīpašnieks, tad pārējiem kopīpašniekiem pieder 1073. pantā paredzētās tiesības.

   721. Viena līdzmantinieka izdevumi mantojumam, ciktāl tie bijuši nepieciešami tā
   uzturēšanai vai nesuši tam patiesu labumu, jānes visiem līdzmantiniekiem, samērā ar
   katra daļu. Ja kāds no viņiem nokavē atlīdzināt šos izdevumus par savu daļu, tam
   jāmaksā likumiskie nokavējuma procenti.

   722. Ja kāds līdzmantinieks samaksā mantojuma atstājēja parādus vai izpilda tā
   piešķirtos legātus, tad viņš par to var prasīt no saviem līdzmantiniekiem atlīdzību
   samērā ar to daļām.

   723. Mantiniekam, kura rokās atrodas mantojums vai tā sastāvdaļas, jārūpējas par
   tiem tāpat kā par savu mantu. Bet ja viņš kautko no mantojuma izlieto savām
   vajadzībām, tad viņam par to jānorēķinās ar līdzmantiniekiem.

   Otrā apakšnodaļa
   Mantojuma dalīšana
   I. Personas, kas var prasīt mantojuma dalīšanu

   724. Nevienu nevar piespiest palikt mantojuma kopvaldījumā, un katrs līdzmantinieks
   var prasīt tā dalīšanu.

   Dalīt var arī tad, kad viens vai vairāki līdzmantinieki nav sasnieguši pilngadību
   vai atrodas aizgādnībā; viņu tiesības tādā gadījumā aizsargā viņu aizbildņi vai
   aizgādņi. Aizbildņi vai aizgādņi var prasīt dalīšanu tikai ar bāriņtiesas atļauju.

   Piezīme. Pārdzīvojušo bezbērnu laulāto līdzmantinieki nevar piespiest mantojumu
   dalīt, kamēr nav notecējuši trīs mēneši no mantojuma atstājēja nāves.

   725. Ja mantojumu dalot jāievēro vēl nepiedzimuša bērna tiesības, tad dalīšana
   atliekama līdz viņa piedzimšanai.

   726. Ja pēc viena vai vairāku līdzmantinieku prasījuma mantojums jādala, tad tie,
   kas vēlas palikt nedalītā mantojumā, var savas daļas paturēt mantojuma kopībā.

   727. Vienošanās par to, lai mantojumu nekad nedalītu, nav spēkā. Līdzmantinieki var
   vienoties mantojumu paturēt nedalītu zināmu laiku, bet arī tad var prasīt mantojuma
   dalīšanu pirms nolīgtā laika, ja tiesa dalīšanas iemeslus atzīst par svarīgiem.

   728. Mantojuma atstājējs var aizliegt uz noteiktu laiku atstātās mantas dalīšanu,
   bet aizliegt uz visiem laikiem dalīšanu viņš nevar.

   Ja testamentā aizliegts mantu dalīt, nenorādot laiku, tad dalīšanu var izdarīt ne
   agrāk kā pēc pieciem gadiem no mantojuma atstājēja nāves dienas, bet ja viņš
   atstājis nepilngadīgus bērnus un tie līdz šā termiņa notecējumam nav sasnieguši
   pilngadību, tad ne agrāk kā pēc tam, kad tie visi kļuvuši pilngadīgi.

   II. Dalāmā manta

   729. Iekam sāk mantojumu dalīt, jānoteic dalāmā masa:

   1) pievienojot tai visu to, ko atsevišķi mantinieki jau saņēmuši iepriekš;

   2) pievienojot tai visus augļus un citus pieaugumus, kas radušies nedalītai masai
   kopš mantojuma atstājēja nāves;

   3) atdalot svešu un legātāriem piešķirtu mantu, atskaitot uz mantojumu gulošos
   parādus, mantojuma masai taisītos izdevumus un legātāriem novēlētās summas, kuru
   izdošana nav uzlikta kādam mantiniekam personīgi, bet vispār visai masai.

   730. Priekšmeti, ko jau izdalījis mantojuma atstājējs pats, nošķirami no dalāmās
   masas, ja tāda bijusi mantojuma atstājēja griba.

   III. Dalīšanas kārtība
   1. Vispārīgi noteikumi

   731. Mantojumu dala labprātīgi (mājas kārtībā, pie notāra vai pagasttiesā) vai
   tiesas ceļā, ja līdzmantinieki nevar vienoties. Ja starp līdzmantiniekiem ir
   aizbildnībā vai aizgādnībā esošas personas, tad mājas kārtībā izdarītas dalīšanas
   akts apstiprināms bāriņtiesā, pie kam, ja aizbildnībā vai aizgādnībā esošās personas
   daļa pārsniedz tūkstots latus, bāriņtiesas lēmums iesniedzams tiesai apstiprināt.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   732. Dalīšana vispirms notiek pēc mantojuma atstājēja dotiem norādījumiem; bet kad
   viņš sadalījis dažus sava mantojuma atsevišķus priekšmetus starp mantiniekiem
   zināmās daļās, tad pārējais - ja mantiniekiem nav piešķirtas noteiktas mantojuma
   daļas - dalāms starp viņiem nevis pēc minēto daļu samēra, bet līdzīgās daļās, pēc
   personu vai cilšu skaita (411. p.).

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   733. Dalot mantojumu tiesas ceļā, tiesai jārīkojas vispār pēc 1075. panta
   noteikumiem par kopīpašuma dalīšanu, ievērojot arī 734. un turpmāko pantu sevišķos
   noteikumus.

   734. Skaidro naudu un citas atvietojamas lietas, kā arī naudas vai atvietojamu lietu
   prasījumus dala samērīgi ar katra mantinieka mantojuma daļu.

   735. Neatvietojamas kustamas lietas, kuras ķermeniski nevar sadalīt - ja mantinieki
   nevienojas citādi - vai nu pārdodamas izsolē, izdalot tajā ieņemto naudu, vai
   nododamas atsevišķiem mantiniekiem pēc lozes par novērtējuma summu, vai arī
   pārdodamas izsolē starp pašiem mantiniekiem, kas pēc tam izdala ieņēmumu samērīgi ar
   savām mantojuma daļām.

   Šādā kārtībā dalāms arī nekustams īpašums, ja to nav iespējams sadalīt dabā.

   736. Testamenta vai mantojuma līguma aizliegums atsavināt kustamu vai nekustamu
   mantu nekavē dalīšanu iepriekšējā (735.) pantā norādītā kārtībā, bet, pārdodot mantu
   izsolē, tajā var piedalīties tikai paši mantinieki.

   737. Kustama vai nekustama manta pirms dalīšanas jānovērtē. Dalāma nekustama īpašuma
   īstās vērtības noteikšanai mantinieki var pārdot to izsolē un paši piedalīties
   solīšanā; izpirkuma tiesību mantinieki vai viens no tiem var izlietot šajā gadījumā
   tikai tad, ja to noteikti pieteic pirms izsoles.

   738. Ja nekustams īpašums izsolē nolikts vienīgi tā īstās vērtības uzziņai, pie kam
   mantinieki aizrunā sev tiesību atdot to vairāksolītājam vai paturēt sev, tad tāda
   aizruna līdz ar pārējiem izsoles nosacījumiem noteikti jāpaziņo. Bet ja izsolē
   ieinteresēti arī nepilngadīgi vai aizgādnībā esoši mantinieki, tad nekustama īpašuma
   atdošana vairāksolītājam pielaižama tikai ar bāriņtiesas piekrišanu, pie kam, ja
   aizbildnībā vai aizgādnībā esošās personas daļa pārsniedz tūkstots latus,
   bāriņtiesas lēmums iesniedzams tiesai apstiprināt.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   739. Ja viens līdzmantinieks patur sev dalāmo nekustamo īpašumu par tā novērtējuma
   summu, tad viņam jāatlīdzina pārējiem, samērā ar to daļām, attiecīga naudas summa,
   kas pēc vienošanās vai nu izmaksājama skaidrā naudā vai nodrošināma ar ķīlas
   tiesībām uz pašu nekustamo īpašumu.

   740. Dalot pie mantojuma piederīgu nekustamu īpašumu dabā, jāievēro noteikumi, kas
   aizliedz vai nu pārāk saskaldīt nekustamus īpašumus vai vispār tos sadalīt.

   2. Ārpus pilsētu administrātīvām robežām esošas lauksaimnieciska rakstura zemes
   dalīšana

   741. Ja dalāmās lauksaimnieciska rakstura zemes nepietiek, lai visiem mantiniekiem
   viņu daļas izdotu dabā (740. p.), un līdzmantinieki nevienojas, tad tēvs vai māte,
   daloties ar saviem pilngadīgiem bērniem, kā arī patēvs vai pamāte, daloties ar
   pabērniem, nevar prasīt savas daļas dabā.

   Tāpat nevar prasīt savu daļu dabā, ja visiem tādu neiznāk, līdzmantinieks, kas
   nenodarbojas ar zemkopību, kā arī tas līdzmantinieks, kam pašam vai kura laulātam
   jau pieder lauksaimnieciska rakstura zeme, kuras platība pārsniedz likumā noteikto
   mazāko apmēru.

   742. Vienādos apstākļos priekšroka saņemt daļu dabā dodama tam līdzmantiniekam,
   kuram vieglāk iespējams izmaksāt citiem līdzmantiniekiem pienākošos atlīdzību, vai
   tam, kuram priekšroku dod visi mantinieki, kas savas daļas dabā nesaņem.

   743. No līdzmantiniekiem, kas savas daļas saņem dabā, priekšroka saņemt to
   saimniecības daļu, kurā ietilpst mājas vieta, ir tam, kas ilgāki strādājis
   saimniecībā (bērni pēc obligātoriskās skolas beigšanas) vai vairāk atbalstījis
   saimniecību ar saviem naudas līdzekļiem. Obligātoriskā kara dienestā un kara gaitās
   pavadītais laiks pielīdzināms saimniecībā pirms kara dienesta nostrādātam laikam.
   Vienādos apstākļos priekšroka dodama radiniekiem.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   744. Mantiniekiem, kas savas daļas saņem dabā, ir priekšroka paturēt dabā arī
   inventāru (861. p.), norēķinoties ar līdzmantiniekiem pēc inventāra parastās (871.
   p.) vērtības.

   745. Uz atdalāmiem tirdzniecības un rūpniecības uzņēmumiem ir priekšroka tam
   mantiniekam, kas vēlas un spēj šādu uzņēmumu vadīt, vai tam, kam priekšroku dod visi
   mantinieki, kuri nesaņem savas daļas dabā.

   746. Kad iepriekšējie (741.-745.) panti nedod pietiekošu norādījumu, kam piešķirama
   daļa dabā vai dodama mājas vieta, dalīšanas kārtību, ja mantinieki paši nevienojas
   citādi, nosaka tiesa pēc sava ieskata.

   747. Dabā saņemamās daļas jānovērtē, pie kam nepieciešamās saimniecības ēkas nav
   novērtējamas atsevišķi, bet kopā ar zemi. Norēķini ar līdzmantiniekiem izdarāmi no
   šādā kārtā noteiktās vērtības divām trešdaļām. Šāds vērtības pazeminājums neattiecas
   uz pastāvoša tirdzniecības vai rūpniecības uzņēmuma zemi un ēkām, kā arī uz tādām
   ēkām, kas nav saistītas ar lauksaimniecības tiešām vajadzībām; tāpat šāds vērtības
   pazeminājums nav ņemams vērā līdzmantiniekiem savstarpēji norēķinoties par mantojuma
   atstājēja parādiem.

   748. Līdzmantinieki, kas saņēmuši savas daļas dabā, izdara pārējiem izmaksas
   samērīgi ar viņu daļām un to vērtību, kura noteikta uz iepriekšējā (747.) panta
   pamata.

   749. Ja mantiniekam, kas dabūjis savu daļu dabā, izmaksām jāsagādā skaidrā naudā
   vairāk par 50% no saņemamās mantas vērtības un izmaksai iztrūkstošos līdzekļus viņam
   nav iespējams dabūt no ilgtermiņa kredītiestādes, vai ja viņš dabūjis zemi bez ēkām,
   tiesa var atļaut izmaksas izdarīt pa daļām; atkarībā no izmaksas summas lieluma,
   saimniecības ienākumiem un izmaksas saņēmēja apstākļiem, tiesa var noteikt izmaksai
   laiku līdz desmit gadiem. Šādu atvieglojumu nevar piešķirt, ja izmaksātājs nevar dot
   pietiekošu nodrošinājumu izmaksas saņēmējam.

   750. Ja mantinieks, kas saņēmis savu daļu dabā, atsavina savu saimniecību vai tās
   daļu pirms desmit gadu notecējuma, tad līdzmantinieki var prasīt, lai tiem piemaksā
   starpību starp novērtējumu, pēc kura izdarītas izmaksas (747. un 748. p.), un tirgus
   vērtību dalīšanas laikā.

   751. Iepriekšējā (750.) pantā paredzētā atsavināšanas gadījumā līdzmantiniekiem, kas
   nav dabūjuši savu daļu dabā, pieder pirmpirkuma vai izpirkuma tiesība (1073. p.). Ja
   izlietot pirmpirkuma vai izpirkuma tiesību pieteicas vairāki līdzmantinieki, tad
   viņi minēto saimniecību iegūst visi par kopīpašumu līdzīgās daļās.

   3. Dokumenti

   752. Ģimenes dokumenti, kā arī dokumenti, kas attiecas uz visu mantojumu, nav
   izdalāmi, un, ja mantinieki nevienojas citādi, tie jānodod glabāt tam mantiniekam,
   kas saņem mantojuma lielāko daļu, bet ja daļas ir vienādas - vecākajam
   līdzmantiniekam, kas sadalījumā piedalās.

   Mantiniekam, kas dabūjis dokumentus savās rokās, jāļauj līdzmantiniekiem, kad viņi
   to prasa, tajos ieskatīties un izgatavot norakstus.

   Dokumentus, kas attiecas uz kādu atsevišķu nekustamu īpašumu, dabū tas mantinieks,
   kurš dabū šo nekustamo īpašumu.

   Ja nekustamu īpašumu sadala un mantinieki nevienojas citādi, tad dokumenti, kas
   attiecas uz šo īpašumu, nododami tam mantiniekam, kurš dabū savā īpašumā daļu ar
   agrāko hipotēkārā reģistra numuru.

   IV. Dalījuma sekas

   753. Ja mantojumu dalot līdzmantinieki viens otram no tā kautko atdod, tad ar to
   nodibinātās tiesiskās attiecības apspriežamas pēc pirkuma noteikumiem.

   Katrs līdzmantinieks atbild pārējiem par viņam dalījumā piekritušiem priekšmetiem.

   754. Ja tās lietas, kas jādabū katram līdzmantiniekam kā sava daļa, noteicis
   mantojuma atstājējs pats, norādot arī šo lietu vērtību, tad uz šā pamata izdarītu
   dalījumu nekādā ziņā nevar apstrīdēt, izņemot tikai to gadījumu, kad ar to aizskarta
   kāda mantinieka neatņemamās daļas tiesība,

   Mantojuma dalījumu, kas izdarīts uz spēkā nākuša tiesas vai šķīrējtiesas sprieduma
   pamata, līdzmantinieki ne aiz kāda iemesla nevar apstrīdēt.

   755. Mājas kārtībā izdarītu dalījumu var apstrīdēt, kad tajā atklāta ļaunprātība,
   spaidi vai viltus, vai vienam līdzmantiniekam nodarīts zaudējums vairāk kā par pusi,
   vai arī notikusi maldība. Cietušam ir tiesība prasīt vai nu atlīdzību, vai jaunu
   dalījumu.

   756. Ja izrādās, ka kāds pie mantojuma piederīgs priekšmets dalījumā izlaists un nav
   sadalīts, tad agrākais dalījums tomēr paliek spēkā un izlaistais priekšmets dalāms
   starp mantiniekiem papildām.

   Trešā apakšnodaļa
   Iepriekšēji saņemtā pievienojums

   757. Pārdzīvojušam laulātam un visiem lejupējiem, kas uz kautkāda pamata grib mantot
   no mirušā laulātā vai no kopējā augšupējā, viss tas, ko viņi dabūjuši no mantojuma
   atstājēja tam dzīvam esot, pirms mantojuma masas dalīšanas jāpievieno tai vai arī
   jāieskaita savās mantojuma daļās.

   758. Pienākumu izdarīt pievienojumu neietekmē tas, vai lejupējie, kas manto kopīgi,
   bijuši vienādā radniecības pakāpē ar kopējo augšupējo, vai dažādās.

   759. Kas iestājies tādas personas mantiskās tiesībās, kurai jāizdara minētais
   pievienojums, tam jāpievieno mantojuma masai viss tas, kas būtu jāpievieno minētai
   personai, ja vien viņš nemanto uz patstāvīgas tiesības pamata un nav mantojis no
   sava pārstāvamā.

   760. Pievienojums nav jāizdara:

   1) kad tas, kam tas būtu jāizdara, vēl mantojuma atstājējam dzīvam esot atteicies no
   dalības mantojumā, vai arī pēc mantojuma atstājēja nāves paziņojis, ka apmierinās ar
   iepriekšēji saņemto un nevēlas piedalīties mantojumā;

   2) kad mantojuma atstājējs noteikti aizliedzis pievienojumu;

   3) kad pievienojamie priekšmeti gājuši bojā bez tās personas vainas, kurai
   pievienojums jāizdara.

   Pievienojuma aizliegums, kā arī tās personas atteikšanās, kurai pievienojums
   jāizdara, nedrīkst aizskart līdzmantinieku neatņemamās daļas tiesības.

   761. Lejupējiem viss, ko viņi iepriekšēji saņēmuši, jāpievieno ne tikai vienam otra
   labā, bet arī par labu tam no vecākiem, kurš otru pārdzīvojis un kopīgi ar viņiem
   manto. Šajā gadījumā tomēr arī pārdzīvojušam laulātam jāpievieno manta, ko viņam
   piešķīris mirušais dzīvs būdams.

   762. Parastās augšupējo vai laulāto dāvanas jāpievieno tikai šādos gadījumos:

   1) kad pievienojums tieši uzlikts par pienākumu dāvināšanas laikā vai pirms vai pēc
   tā;

   2) kad apdāvinātam ir līdzmantinieki, kuriem jāpievieno tādas pašas dāvanas.

   763. Ja mantojuma atstājējs nav tieši noteicis citādi, tas, ko lejupējie dabūjuši no
   augšupējiem ēdienam, miteklim, apģērbam, kopšanai, audzināšanai un izglītošanai
   obligātoriskās skolās, nav jāpievieno.

   Tāpat nav pievienojams tas, ko pārdzīvojušais laulātais dabūjis no mirušā laulātā
   ēdienam, miteklim, apģērbam un kopšanai.

   764. Pievienojamo priekšmetu vērtība noteicama pēc stāvokļa, kādā tie atradušies
   saņemšanas laikā, un pēc tā laika cenām.

   765. Ja persona, kurai pievienojums jāizdara, ir to nokavējusi, tad līdzmantiniekiem
   ir tiesība prasīt no viņas procentus un ienākumus no tā brīža, kad viņa uzaicināta
   izdarīt pievienojumu.

   ASTOTĀ NODAĻA
   Mantojuma tiesības izbeigšanās un zaudēšana
   Pirmā apakšnodaļa
   Mantojuma tiesības zaudēšana pēc mantotāja paša gribas
   I. Atteikšanās no mantošanas pirms aicinājuma mantot

   766. Mantotāja atteikšanās līgums ir tāds līgums, ar ko viena puse atteicas no
   mantošanas tiesības, kas viņai būtu piederējusi pēc otras puses nāves.

   Mantotāja atteikšanās līgums ir spēkā tikai tad, ja tas noslēgts rakstiski.

   767. Atteikšanās līgumu noslēdz starp nākamo mantinieku un to personu, no kuras
   mantot viņš atteicas.

   Līgums, ar kuru viena puse apsolās otrai atteikties no trešās personas mantojuma, ja
   tas viņai piekristu, nav atteikšanās šajā nozīmē, bet ir līgums par trešās personas
   mantojumu.

   Lai aizbildnībā vai aizgādnībā esošās personas atteikšanās būtu spēkā, vajadzīga kā
   aizbildņa vai aizgādņa, tā arī bāriņtiesas piekrišana.

   768. Mantotāja atteikšanās līgums aptver arī viņa neatņemamo daļu.

   769. Ar mantotāja atteikšanos izbeidzas viņa mantošanas tiesība un mantojuma
   atstājējs atbrīvojas no visiem aprobežojumiem noteikšanā par savu mantojumu, arī par
   neatņemamo daļu.

   770. Ja mantojuma atstājējs ne testamentā, ne līgumā nav devis nekādus rīkojumus
   savam nāves gadījumam, tad tā vietā, kas atteicies mantot, iestājas tas, kam
   vienādas tiesības ar viņu, bet ja tāda nav, tad pēc viņa tuvākais mantojuma
   atstājēja likumiskais mantinieks.

   771. Ja nav noteikti norunāts pretējais, tad visu, ko atteicies mantotājs nolīdzis
   sev par atteikšanos, viņš iegūst ne kā mantojuma daļu, bet kā atlīdzību.

   772. Ja atteicies mantotājs nomirst pirms mantojuma atstājēja, tad viņa atteikšanās
   nesaista viņa lejupējos pat arī tajā gadījumā, ja līgums būtu noteikti noslēgts arī
   attiecībā uz viņiem, kādēļ viņu tiesības paliek neaizskartas; bet ja viņi pieņem
   mantojumu, kas viņiem piekritis pēc mantotāja, kurš atteicies, tad viņiem jāieskaita
   savās daļās tas, ko viņš saņēmis kā atlīdzību par atteikšanos.

   773. Mantotāja atteikšanās līgumu var atcelt tikai abām pusēm rakstiski vienojoties.

   774. Ja mantotājs atteicies par labu trešai personai un tā tieši piedalījusies pašā
   šā līguma noslēgšanā vai pievienojusies tam vēlāk, tad atteikšanās līgumu nevar
   atcelt bez viņas piekrišanas.

   II. Mantojuma atraidīšana pēc aicinājuma mantot

   775. Katram, kas var brīvi rīkoties ar savu mantu, ir arī tiesība mantojumu
   atraidīt, vienalga, vai tas viņam piekritis pēc likuma vai pēc testamenta. Līgumiska
   mantinieka tiesības šajā ziņā nosaka 689. pants.

   776. Atraidīt mantojumu var tiklab to tieši izteicot, kā arī klusējot.

   690., 699. un 700. panta noteikumi par mantojuma pieņemšanu attiecas arī uz tā
   atraidīšanu.

   777. Lai atraidījums būtu spēkā, ir vajadzīgs, lai tas, kas atraida, zinātu to
   pamatu, pēc kura viņš aicināts mantot, kā arī to, ka viņš ir mantinieks.

   778. Ja tuvākais likumiskais mantinieks iecelts par mantinieku testamentā, bet
   negrib šo iecēlumu izlietot, viņš patur tiesību mantot pēc likuma.

   779. Ja kāds atteicas mantot pēc testamenta kādā savtīgā nolūkā, tad viņš, pieņemot
   mantojumu pēc likuma, neatbrīvojas no testatora noteiktiem aprobežojumiem rīcībā ar
   mantojumu; bez tam viņam jāapmierina legātāri.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   780. Ja tuvākais likumiskais mantinieks iecelts bez viņa ziņas par mantinieku
   testamentā, tad ar mantojuma atraidījumu, neatkarīgi no tam, kādos izteicienos tas
   izteikts, viņš nezaudē tiesību mantot pēc testamenta. Bet ja viņš, atraidot
   mantojumu vispārīgos izteicienos, zinājis, ka viņš iecelts par mantinieku
   testamentā, tad viņš vairs nevar mantot arī pēc likuma.

   781. Kad aicinātais mantojumu jau pieņēmis, viņš to vairs nevar atraidīt. Kas reiz
   atraidījis viņam piekritušo mantojumu, tas vairs nevar to pieņemt vēlāk.

   782. Pēc tam, kad mantinieks atraidījis viņam piekritušo mantojumu, viņa vietā
   iestājas tas, kas pēc mantojuma atstājēja gribas vai, ja tāda nav izteikta, pēc
   likuma aicināts mantot kā tuvākais pēc viņa; pie tam šim jaunajam mantiniekam doti
   mantojuma pieņemšanai vai atraidīšanai tādi paši termiņi kā pirmajam, skaitot tos no
   tās dienas, kad viņš dabūjis zināt par pirmā atraidījumu.

   783. Mantojuma atraidījums neaptver līdz ar to arī atteikšanos no tām tiesībām un
   prasījumiem, kas mantiniekam var būt pret mantojuma atstājēju un mantojumu pēc
   kādiem citiem pamatiem.

   Otrā apakšnodaļa
   Nepilnīgi un spēkā neesoši testamenti
   I. Testamenta atcelšana pret testatora gribu

   (Iedaļas nosaukums ar grozījumiem, kas izdarīti ar 12.12.2002. likumu, kas stājas
   spēkā 01.01.2003.)

   784. Testaments var dažādā kārtā, tiklab visā savā sastāvā, kā arī tikai dažās
   atsevišķās daļās, vai nu no paša sākuma nebūt spēkā, vai arī spēku zaudēt vēlāk.

   785. Testaments, kas palicis nepabeigts (458. p.) vai kurā visi rīkojumi ir
   pretlikumīgi vai nesaprotami, kā arī testaments ar noziedzīgu vai pretlikumīgu
   saturu, pats par sevi nav spēkā un notārs to nenolasa.

   Atsevišķu rīkojumu pretlikumība neatņem spēku ne visam testamentam, ne tā pārējiem
   rīkojumiem; tādā gadījumā viss tas, kas testamentā ir pretlikumīgs, notāram
   jāsaskaņo ar likumiem, vai, ja tas nav iespējams, no testamenta jāizmet.

   Šā panta iepriekšējo daļu noteikumi piemērojami arī tad, kad ar tiesas spriedumu
   pierādīti 824. panta 1. punktā minētie apstākļi, kas padara mantinieku par necienīgu
   mantot.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   786. Prasīt, lai testamentu atzīst par spēkā neesošu visā tā sastāvā vai atsevišķās
   daļās, ieinteresētās personas var šādos gadījumos:

   1) kad mantojuma atstājējs nav bijis spējīgs testamentu taisīt;

   2) kad testamentu taisot nav ievērota noteiktā forma;

   3) kad testamenta taisīšana panākta ar spaidiem vai viltu vai kad notikusi maldība.

   787. Testamenta spēku neietekmē tas, ka no testamenta taisīšanas laika līdz
   testatora nāvei pagājuši desmit vai vairāk gadu.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   788. Ja kāds neatraidāms mantinieks testamentā palicis neievērots vai bez likumiska
   iemesla atstumts no mantojuma, viņam ir tiesība prasīt, lai nodala viņa neatņemamo
   daļu, vai arī, ja viņam novēlēts mazāk par šo daļu, lai to papildina. Citādā ziņā
   testaments patur savu spēku.

   789. Ja mantojuma atstājējs, kam nav bērnu, ir taisījis testamentu, un viņam pēc
   tam, vai nu dzīvam esot, vai pēc nāves, piedzimst lejupējais, tad testaments
   uzskatāms par atceltu visā tā sastāvā, ja vien šis gadījums nav pašā testamentā
   tieši paredzēts. Bet ja testatoram jau agrāk bijuši bērni, tad pēc testamenta
   taisīšanas dzimušie tikai dabū ar saviem brāļiem un māsām vienlīdzīgu mantojuma
   daļu, pie kam citādā ziņā testaments nezaudē spēku.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   790. Ja tēvs atstāj lejupējam, kuram vēl jādzimst, kādu noteiktu mantojuma daļu, bet
   viena vietā piedzimst divi vai vairāk bērni, tad tie dabū vienlīdzīgas mantojuma
   daļas.

   791. Ja likumiskais mantinieks, kam bijis iespējams testamentu apstrīdēt, reiz jau
   šo testamentu atzinis, vai nu noteikti, vai klusējot, t. i. izpildot tā atsevišķas
   daļas vai arī nepieteicot savas prasības uzaicinājuma laikā, tad viņam šis
   testaments pilnīgi jāizpilda un nav vairs tiesības vēlāk to apstrīdēt.

   II. Testamenta atcelšana, grozot testatoram savu gribu

   (Iedaļas nosaukums ar grozījumiem, kas izdarīti ar 12.12.2002. likumu, kas stājas
   spēkā 01.01.2003.)

   792. Noteikumi par testamenta atcelšanu, grozot testatoram savu gribu (793.-801.
   p.), piemērojami arī publiskiem testamentiem.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   793. Agrāko testamentu testators var atcelt vai nu taisot jaunu, vai vienkārši to
   atsaucot.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   1. Jauna testamenta taisīšana

   794. Ar jaunu testamentu iepriekšējais tiek atcelts jau pats par sevi, arī noteikti
   to neizsakot.

   Šajā ziņā ir vienalga, vai agrākais testaments bijis publisks vai privāts; publisko
   testamentu tāpat var atcelt ar vēlāku privāto. Ar mutisku testamentu (460. p.) nevar
   atcelt rakstisku — publisko vai privāto — testamentu.

   Tas vien, ka testators izteicis nodomu taisīt jaunu testamentu vai grozīt jau
   pastāvošo, ja viņš nomirst savu nodomu neizpildījis, agrāko testamentu neatceļ.

   (Ar grozījumiem, kas izdarīti ar 07.07.1992. un 12.12.2002. likumu, kas stājas spēkā
   01.01.2003.)

   795. Ja jaunajam testamentam ir tādi trūkumi, kuru dēļ tas zaudē spēku (785. un 786.
   p.), kā arī ja testators pats atceļ vēlāko testamentu ar nolūku atjaunot agrāko, tad
   agrākais atkal atdabū spēku.

   Ja jaunais testaments zaudē spēku aiz 789. pantā minētā iemesla, agrākais ar to savu
   spēku neatdabū.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   796. Ar jaunu testamentu agrākais nav atzīstams par atceltu, kad jaunais neapšaubāmi
   ir tikai agrākā papildinājums vai kādas tā daļas grozījums.

   797. Ja testators jaunajā testamentā noteic, lai arī agrākais paliek spēkā, vai ja
   viņš atstāj divus testamentus, kas taisīti vienā un tajā pašā dienā, bet pēc sava
   būtiskā satura ir dažādi, vai beidzot, ja nevar droši noteikt, kurš no diviem
   testamentiem taisīts agrāk, kurš vēlāk, tad visos šajos gadījumos paliek spēkā abi
   testamenti viens otram blakus, ciktāl tas pēc apstākļiem iespējams. Bet ja tas būtu
   pavisam neiespējami, tad abi testamenti nav spēkā.

   798. Ja testatoru pamudinājusi taisīt jaunu testamentu nepatiesa ziņa par ieceltā
   mantinieka nāvi, tad agrākais testaments paliek spēkā.

   2. Testamenta atsaukšana

   799. Mantojuma atstājējs var atsaukt savu testamentu netaisot jaunu, ar katru gribas
   izteikumu, kas izsacīts vai nu noteikti vai klusējot, ar zināmu darbību.

   800. Noteikti atsauc testamentu ar skaidru un neapšaubāmu izteikumu, kuru var
   izsacīt notāriālā vai pagasttiesas aktu reģistra grāmatā ierakstītā aktā, vai arī
   ārzemēs konsulārā atcēluma aktā, kā arī mājas kārtībā sastādītā rakstiskā aktā ar
   divu liecinieku parakstiem.

   460.pantā paredzētos apstākļos testamentu var atsaukt arī mutiski tādā pašā kārtībā,
   kāda noteikta testamenta taisīšanai. Karavīri kara gaitās testamentu var atsaukt bez
   tam arī ar rakstisku paziņojumu savai priekšniecībai.

   801. Klusējot atsauc testamentu ar tādu darbību, kas nepielaiž šaubas par testatora
   nodomu.

   802. Kad testators pats vai viņa uzdevumā kāda trešā persona tīši iznīcina visu
   testamentu, to ieplēšot, sagriežot vai sadedzinot, vai arī tikai pārsvītrojot visu
   tā saturu, vai kā citādi, tad visi tajā esošie rīkojumi, ja tas nav uzglabājies vēl
   kādā citā oriģināleksemplārā, zaudē spēku.

   803. Ja testators iznīcina tikai dažas pēdējās gribas rīkojuma daļas, tad visas
   pārējās patur savu spēku.

   804. Tas, ko iznīcinājis testators pats, bet ne tīši, vai arī kāds cits bez
   testatora piekrišanas, paliek spēkā, ja vien var salasīt vai kā citādi pierādīt tā
   saturu.

   TREŠĀ APAKŠNODAĻA
   Legāta atcelšana
   I. Legāta atcelšana pēc legātāra gribas

   805. Legātārs vienmēr var atraidīt viņam piekritušo legātu, bet ja viņš mirst par to
   neizsacījies, šī tiesība pāriet uz viņa mantinieku.

   Atraidīt var tiklab noteikti, kā arī klusējot, ar darbību, kas nepielaiž nekādas
   šaubas par legātāra nodomu.

   806. Ja mantinieks atraida viņam piekritušo mantojumu, tad ar to viņš nav atraidījis
   arī viņam piešķirto prelegātu.

   807. Ar legāta atraidīšanu izbeidzas arī legāta piekrituma spēks (521. un turpm.p.),
   ja vien legāts nav piekritis uz vairākiem pamatiem un atraidījumu varētu attiecināt
   tikai uz vienu no tiem.

   808. Ar nosacījumu vai ar termiņu piešķirta legāta atraidījums nav spēkā, ja tas
   noticis pirms nosacījuma vai termiņa iestāšanās.

   II. Legāta atcelšana pēc mantojuma atstājēja gribas

   809. Mantojuma atstājējs var atcelt paša piešķirto legātu ar katru gribas izteikumu,
   kas izsacīts vai nu noteikti, vai klusējot, ar zināmu darbību, kura nepielaiž šaubas
   par mantojuma atstājēja nodomu.

   810. Katrs legāta pārgrozījums pats par sevi ir agrākā legāta atcēlums un jauna
   nodibinājums; tādēļ, legātu pārgrozot, jāievēro viss tas, kas vispār jāievēro legātu
   nodibinot; citādi jāatzīst, ka pārgrozījums gan atceļ agrāko, bet nenodibina jaunu
   legātu.

   811. Ja legātu pārgroza, noteicot jaunu legātāru, vai legāta izpildītāju, vai legāta
   priekšmetu, tad, rodoties šaubām, pieņemams, ka legātam pievienotais nosacījums ar
   pārgrozījumu nav atcelts, bet paliek spēkā.

   III. Legāta atcelšana testamenta atkrišanas dēļ

   812. Ja testaments atkrīt, tad atkrīt arī tajā nodibinātie legāti.

   IV. Legāta tieša atkrišana

   813. Legāts atkrīt, ja tas jau no paša sākuma nav bijis spēkā, un proti, sekojošos
   gadījumos:

   1) kad mantojuma atstājējs nav bijis spējīgs legātu piešķirt vai legātārs - to
   pieņemt;

   2) kad novēlējums nav varējis būt par legāta priekšmetu;

   3) kad dotais rīkojums bijis nesaprotams;

   4) kad legāts ierosināts ar spaidiem vai viltu vai piešķirts maldības dēļ.

   814. Spēkā neesoši legāti (813.p.) neatdabū spēku arī tad, kad vēlāk to spēkā
   neesamības iemesls atkrīt, ja vien tie nav piešķirti ar nosacījumu un spēkā
   neesamības iemesls nav atkritis pirms nosacījuma iestāšanās.

   815. Ja testamentu uzrakstījis nevis testators pats, bet kāda cita persona, tad
   neviens šai personai par labu taisīts rīkojums, un tā tad arī viņai piešķirts
   legāts, nav spēkā, ja vien testators nav šo rīkojumu vēl noteikti un sevišķi
   apstiprinājis vai ja testamentu nav uzrakstījis viņa vienīgais likumiskais
   mantinieks.

   816. Sākumā spēkā esošs legāts vēlāk zaudē spēku:

   1) ja legātārs nomirst pirms mantojuma atstājēja vai pirms nosacījuma iestāšanās;

   2) ja legāta priekšmets gājis bojā vai pārvērsts citā;

   3) ja testators vēl dzīvs būdams novēlēto priekšmetu legātāram dāvinājis.

   817. Ja testamentā ieceltais mantinieks izpilda kādu legātu, kas viņam nav bijis
   jāizpilda, tad viņam vairs nav tiesības prasīt to atpakaļ, ja vien viņu nav
   pavedinājusi izpildīt faktiska maldība.

   V. Legāta atcelšanas sekas

   818. Kad kautkādā kārtā atkrīt legātārs, tad legāta priekšmets, ciktāl tas vēl
   pastāv, piekrīt vispirms viņa substitūtam, vai, pēc pieauguma tiesības (839. un 840.
   p.), līdzlegātāram, ja tāds iecelts.

   Ja nav ne substitūta, ne līdzlegātāra, tad legāta priekšmets paliek legāta
   izpildītājam, bet ja nav arī tā, tad mantiniekam; bet ja viņu ir vairāki, tad tas
   dalāms starp viņiem samērā ar viņu mantojuma daļām.

   Tas, kam uzlikts tikai izdot, kā piemēram, testamenta izpildītājs, nav uzskatāms par
   legāta izpildītāju un tādēļ arī novēlēto priekšmetu nedabū.

   819. Tam, kas 818. pantā norādītā kārtībā iestājas atkritušā legātāra vietā,
   jāizpilda visi pēdējam uzliktie pienākumi, izņemot gadījumu, kad legāts jau no paša
   sākuma nav bijis spēkā.

   Ceturtā apakšnodaļa
   Mantojuma līguma atcelšana

   820. Mantojuma līgumi zaudē spēku aiz tiem pašiem iemesliem kā testamenti.

   Mantojuma līgumu var atcelt aiz tiem pašiem iemesliem kā vispār katru līgumu.

   Neviena puse, ja viņa nav to noteikti pielīgusi, nevar ar vienpusēju atsaukumu
   atcelt mantojuma līgumu, kaut arī tam par iemeslu būtu līgumā ieceltā mantinieka
   nepateicība, vai kaut arī pēc līguma noslēgšanas vienai no pusēm piedzimtu
   lejupējais.

   821. Neatraidāmo mantinieku tiesību aizskārumam ir mantojuma līgumā tās pašas sekas,
   kā testamentā.

   822. Iemesli, kas vispār dod tiesību prasīt agrākā stāvokļa atjaunošanu, var būt par
   pamatu arī mantojuma līguma atcelšanai.

   823. Ja līgumā ieceltais mantinieks nomirst pirms mantojuma atstājēja un pie tam
   pirmā mantinieki nav bijuši noteikti iecelti par viņa substitūtiem, tad mantojuma
   līgums atzīstams par izbeigušos.

   Piektā apakšnodaļa
   Mantojuma un legāta atraušana necienīgām personām

   824. Kā mantojumu, tā arī legātu zaudē kā necienīgs:

   1) kas tīši sagādājis nāvi mantojuma atstājējam vai savam tuvākam priekšmantiniekam,
   vai tīši nodarījis mantojuma atstājējam tādu veselības bojājumu, kurš padara to
   nespējīgu taisīt vai atcelt pēdējās gribas rīkojumu;

   2) kas ar vardarbību vai viltu pamudinājis vai atturējis mantojuma atstājēju taisīt,
   grozīt vai atcelt pēdējās gribas rīkojumu;

   3) kas ļaunprātīgi nogādājis pie malas mantojuma atstājēja taisīto pēdējās gribas
   rīkojumu;

   4) kas viltojis mantojuma atstājēja pēdējās gribas rīkojumu;

   5) kas atteicies no viņam pēdējās gribas rīkojumā uzliktā aizbildņa amata vai
   pienākuma kādu audzināt;

   6) kas neizpilda viņam uzlikto pienākumu rūpēties par mantojuma atstājēja
   apbedīšanu;

   7) kas gada laikā no pēdējās gribas rīkojuma spēkā nākšanas bez ievērojamiem
   iemesliem neizpilda mantojuma atstājēja uzlikumu.

   Mantojumu vai legātu nezaudē tas, kam mantojuma atstājējs piedevis.

   825. (Izslēgts ar 12.12.2002. likumu, kas stājas spēkā 01.01.2003.)

   826. Atraut mantojumu necienības dēļ (824.p.) var vienīgi prasības ceļā, izņemot
   785. panta 3. daļā minēto gadījumu.

   Prasību var celt tā persona, kurai pāriet mantojums pēc tā atraušanas (827. p.), bet
   824. panta 1. punktā paredzētos gadījumos - arī prokurors.

   Minēto prasību var celt 685. un 686. pantā norādītos termiņos.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   827. Kad kādam mantojums atrauts kā necienīgam, tad viņa vietā, ja par to nav nekādu
   sevišķu noteikumu, iestājas tas, kas aicināts mantot kopā ar atkritušo vai tieši pēc
   viņa, vienalga, vai tas būtu substitūts, vai līdzmantinieks, vai arī tuvākais
   likumiskais mantinieks. Legātiem, kas atrauti necienīgajiem, piemērojami 818. panta
   noteikumi.

   828. Tam, kas iestājas necienīgā vietā, jāizpilda viss tas, kas bijis uzlikts
   pēdējam, un proti, jāizpilda legāti, jāuzņemas mantojuma parādi u. t. t.

   829. Ja necienīgais jau ieguvis un saņēmis to, kas viņam bijis piešķirts, tad viņam
   tas jānodod ar visiem augļiem un pieaugumiem tam, kas iestājas viņa vietā.

   Ja necienīgais cietis kādus zaudējumus sakarā ar mantojuma pieņemšanu, tad viņš
   nevar prasīt agrākā stāvokļa atjaunošanu.

   Sestā apakšnodaļa
   Pieauguma tiesība

   830. Ja kāds no vairākiem līdzmantiniekiem kaut kāda iemesla dēļ nevar vai negrib
   mantot, tad viņa atbrīvojusies daļa piekrīt pēc pieauguma tiesības pārējiem
   līdzmantiniekiem.

   Pieauguma tiesība nav piemērojama, ja atkritušam mantiniekam ir substitūts, vai ja
   viņš jau pēc aicinājuma mantot nomirst un viņa tiesība ir pārgājusi uz viņa
   mantiniekiem.

   831. Pieauguma tiesība iestājas uz likuma pamata, bez sevišķas iegūšanas vai
   pieņemšanas. Kam šī tiesība ir, tas nevar no tās atteikties.

   832. Ja mantinieks nomirst jau pēc mantojuma iegūšanas, bet vēlāk atkrīt kāds no
   līdzmantiniekiem, tad pieauguma tiesība ir pirmā mantiniekiem.

   833. Atbrīvojusies daļa pāriet uz līdzmantiniekiem (830. p.) ar visām uz to gulošām
   nastām, to starpā ar pienākumu izpildīt atkritušam mantiniekam uzliktos legātus,
   izņemot gadījumu, kad šā mantinieka iecelšana jau no paša sākuma nav bijusi spēkā.

   834. Mantojot pēc likuma, atbrīvojusies mantojuma daļa piekrīt tiem
   līdzmantiniekiem, kas būtu to dabūjuši, ja atkritušā mantinieka nemaz nebūtu bijis,
   un šo daļu viņi sadala samērā ar savām mantojuma daļām.

   835. Ja daži no kopīgā mantojuma likumiskiem mantiniekiem manto pēc galvām, bet citi
   pēc ciltīm (411. p.), tad, atkrītot kādam no pirmajiem, viņa daļa sadalāma pēc cilšu
   skaita; bet ja atkrīt kāds no tiem, kuri manto pēc ciltīm, tad viņa daļa piekrīt,
   pēc pieauguma tiesības, tās pašas cilts piederīgiem, un tikai tad, ja tādu nav,
   pāriet uz pārējām ciltīm.

   836. Mantojot pēc testamenta, pieauguma tiesība ir tikai tiem mantiniekiem, kas
   aicināti mantot visu mantojumu, nenoteicot viņu daļas.

   Daļa, kas atbrīvojusies pēc atkrituša testamentāra mantinieka, sadalāma starp
   pārējiem līdzmantiniekiem vienlīdzīgi.

   837. Kad no vairākiem līgumiskiem mantiniekiem kāds atkrīt, tad viņa atbrīvojusies
   daļa piekrīt nevis viņa līdzmantiniekiem, bet gan mantojuma atstājēja likumiskiem
   mantiniekiem, ja vien līgumā nav tieši noteikts citādi.

   838. Kad līgumiski mantinieki manto kopīgi ar testamentāriem, tad, atkrītot kādam no
   pēdējiem, viņa daļa, ja nav citu testamentāru mantinieku, piekrīt nevis līgumiskiem,
   bet likumiskiem mantiniekiem.

   839. Legātos pieauguma tiesība pastāv tikai tad, kad viena un tā pati lieta novēlēta
   vairākiem līdzlegātāriem, nenoteicot, kāda daļa no tās katram jādabū.

   Ja šādā gadījumā kāds līdzlegātārs atkrīt, iekam viņš ieguvis tiesību uz piešķirto
   legātu, viņa daļa piekrīt pārējiem līdzlegātāriem.

   840. Ja vairākiem legātāriem kopīgi novēlēta lietojuma tiesība (1190. un turpm. p.)
   un ja kāds no viņiem atkrīt pēc tam, kad viņš jau ieguvis savu daļu, tad arī tā
   piekrīt viņa līdzlegātāriem.

   © Oficiālais izdevējs "Latvijas Vēstnesis"
