   [IMG]
   Publicēts:
   "Latvijas Vēstnesis", 32, 01.06.1993., "Ziņotājs", 22/23, 10.06.1993.
   Izdevējs: Augstākā PadomeVeids: likumsPieņemts: 11.05.1993.Stājas spēkā: 01.01.1994.
   Attēlotā redakcija: 28.10.1997. - 18.12.1997. Vēsturiskā
   Grozījumi:
   14.01.1994. likums / LV, 7 (138), 19.01.1994. / Stājas spēkā 19.01.1994. 27.10.1994.
   likums / LV, 130 (261), 05.11.1994. / Stājas spēkā 05.11.1994. 01.03.1995. likums /
   LV, 34 (317), 04.03.1995. / Stājas spēkā 04.03.1995. 31.05.1995. likums / LV, 94
   (377), 20.06.1995. / Stājas spēkā 04.07.1995. 29.02.1996. likums / LV, 46 (531),
   13.03.1996. / Stājas spēkā 27.03.1996. 19.12.1996. likums / LV, 1/2 (716/717),
   03.01.1997. / Stājas spēkā 01.01.1997. 02.10.1997. likums / LV, 265/267 (980/982),
   14.10.1997. / Stājas spēkā 28.10.1997.
   Satura rādītājs:
     * I nodaļa VISPĀRĪGIE NOTEIKUMI
          * 1. pants. Iedzīvotāju ienākuma nodokļa struktūra
          * 2. pants. Nodokļa maksātāji
          * 3. pants. Ar nodokli apliekamais objekts
          * 4. pants. Nodokļa aprēķināšanas un ņemšanas veids
          * 5. pants. Ierobežojumi darba devējam
          * 6. pants. Ierobežojumi darbiniekam
     * II nodaļa GADA APLIEKAMĀ IENĀKUMA NOTEIKŠANA
          * 7. pants. Maksātāja gada ienākums
          * 8. pants. Gada apliekamā ienākuma avoti
          * 9. pants. Ar nodokli neapliekamo ienākumu veidi
          * 10. pants. Attaisnotie izdevumi
          * 11. pants. No saimnieciskās darbības gūtā apliekamā ienākuma noteikšana
          * 12. pants. Maksātāja gada neapliekamais minimums
          * 13. pants. Atvieglojumi maksātājam
          * 14. pants. Maksātāja attaisnoto izdevumu un atvieglojumu pamatojums
     * III nodaļa NODOKĻA APRĒĶINĀŠANA
          * 15. pants. Nodokļa likmes
          * 16. pants. Vērtības izteiksme
     * IV nodaļa NODOKĻA IETURĒŠANAS UN MAKSĀŠANAS KĀRTĪBA
          * 17. pants. Algas nodokļa ieturēšana un maksāšana un nodokļa ieturēšana no
            ienākumiem, kuri nav saistīti ar darba attiecībām
          * 18. pants. Nodokļa aprēķināšana no saimnieciskās darbības ienākuma un tā
            maksāšana avansā
          * 19. pants. Iedzīvotāju ienākuma nodokļa aprēķināšanas un maksāšanas
            rezumējošā kārtība
          * 20. pants. Ienākumu deklarēšanas atvieglojumi
     * V nodaļa DEKLARĀCIJAS KONTROLĒŠANA UN KORIĢĒŠANA
          * 21. pants. Kontrolējošā finansu iestāde
          * 22. pants. Deklarācijas kontrolēšana
          * 23. pants. Deklarācijas koriģēšana
     * VI nodaļa STARPVALSTU LĪGUMI
          * 24. pants. Starpvalstu līgumu piemērošana
     * VII nodaļa BUDŽETU KOMPETENCE
          * 25. pants. Nodokļa maksāšanas vieta
          * 26. pants. Nodokļa sadalīšana
          * 27. pants. Pašvaldību pienākumi
     * VIII nodaļa LIKUMA IEVĒROŠANAS UN PILDĪŠANAS NODROŠINĀJUMS
          * 28. pants. Maksātāja pienākumi
          * 29. pants. Darba devēja pienākumi
          * 30. pants. Maksātāja tiesības
          * 31. pants. Darba devēja (ienākuma izmaksātāja) atbildība par termiņā
            nesamaksāto nodokli
          * 31.^1 pants. Maksātāja atbildība par termiņā nesamaksāto nodokli
          * 31.^2 pants. Darba devēja (ienākuma izmaksātāja) atbildība par nepilnīgu
            nodokļa ieturēšanu
          * 31.^3 pants. Maksātāja atbildība par apliekamā ienākuma samazināšanu
          * 32. pants. Darba devēja (ienākuma izmaksātāja) atbildība par citiem nodokļu
            likumu pārkāpumiem
          * 32.^1 pants. Maksātāja atbildība par citiem nodokļu likumu pārkāpumiem
          * 33. pants. Termiņā nesamaksāto nodokļa maksājumu iekasēšana bezstrīda
            kārtībā
          * 34. pants. Citu subjektu pienākumi un atbildība
          * 35. pants. Citu subjektu līdzdalība deklarācijas izpildīšanā
          * 36. pants. Rajonu (republikas pilsētu) nodokļu inspekcijas kompetence
          * 37. pants. Ienākuma nodokļa maksātāja kods
          * 38. pants. Dokumentārais nodrošinājums
     * Pārejas noteikumi
          * 1. punkts
          * 2. punkts
          * 3. punkts
   LATVIJAS REPUBLIKAS LIKUMS
   Par iedzīvotāju ienākuma nodokli
   I nodaļa
   VISPĀRĪGIE NOTEIKUMI

   1. pants. Iedzīvotāju ienākuma nodokļa struktūra

   1. Iedzīvotāju ienākuma nodoklis (turpmāk — nodoklis) ir nodoklis, ar ko apliek
   fiziskās personas gūtos ienākumus, un tas sastāv no:

   1) algas nodokļa, ko par darbinieka gūtajiem ienākumiem aprēķina un maksā darba
   devējs;

   2) patentmaksas, kas ir pašvaldību noteikts avansa maksājums par atsevišķu veidu
   saimnieciskās darbības veikšanu;

   3) nodokļa par ienākumiem no uzņēmējdarbības, ja tie nav uzņēmumu ienākuma nodokļa
   objekts, no individuālā darba (turpmāk — saimnieciskā darbība), no īpašuma un citiem
   avotiem.

   2. Nodoklis tiek aprēķināts un iemaksāts budžetā divējādā kārtībā: avansā, arī algas
   nodokļa un patentmaksas veidā, un rezumējošā kārtībā, sastādot gada ienākumu
   deklarāciju (turpmāk — deklarācija).

   (31.05.1995. likuma redakcijā ar grozījumiem, kas izdarīti ar 19.12.1996. likumu,
   kas stājas spēkā 01.01.1997.)

   2. pants. Nodokļa maksātāji

   Nodokli maksā:

   1) fiziskās personas, kas atbilstoši likumam "Par nodokļiem un nodevām" ir iekšzemes
   nodokļu maksātāji (turpmāk — arī rezidenti) un taksācijas periodā (kalendārajā gadā)
   ir guvuši ienākumus Latvijas Republikā un/vai ārvalstīs;

   2) fiziskās personas, kas atbilstoši likumam "Par nodokļiem un nodevām" ir ārvalstu
   nodokļu maksātāji (turpmāk — arī nerezidenti) un taksācijas periodā ir guvuši
   ienākumus Latvijas Republikā;

   3) fiziskās personas — individuālo uzņēmumu, arī zemnieku un zvejnieku saimniecību
   īpašnieki, kas taksācijas periodā (kalendārajā gadā) ir guvuši ienākumus, kuri nav
   aplikti ar uzņēmumu ienākuma nodokli.

   (31.05.1995. likuma redakcijā, kas stājas spēkā 04.07.1995.)

   3. pants. Ar nodokli apliekamais objekts

   1. Ar nodokli tiek aplikts iekšzemes nodokļa maksātāja (turpmāk — maksātājs)
   taksācijas perioda (kalendārā gada) apliekamo ienākumu apjoms. Algas nodokļa objekts
   ir maksātāja mēneša apliekamie ienākumi.

   2. Iekšzemes nodokļa maksātāja gada (algas nodokļa maksātāja — mēneša) apliekamais
   ienākums ir viņa gada (mēneša) ienākums, izņemot šā likuma 9.pantā minētos
   neapliekamos ienākumus, no kuriem tiek atskaitīti:

   1) šā likuma 10.pantā noteiktie attaisnotie izdevumi;

   2) maksātāja gada (mēneša) neapliekamais minimums;

   3) šā likuma 13.pantā noteiktie atvieglojumi.

   3. Ārvalstu nodokļa maksātāja (nerezidenta) ar nodokli apliekamais ienākums ir:

   1) ienākums no algota darba, ieskaitot darbu, kas veikts Latvijas Republikā tāda
   darba devēja labā, kurš nav Latvijas Republikas rezidents vai kuram nav pastāvīgās
   pārstāvniecības Latvijas Republikā, vai darbu, kas veikts ārpus Latvijas Republikas
   Latvijas Republikas darba devēja labā;

   2) ienākums no neatkarīgiem profesionāliem pakalpojumiem, kas Latvijas Republikas
   rezidentiem vai nerezidentu pastāvīgajām pārstāvniecībām Latvijas Republikā sniegti
   Latvijas Republikā vai ārpus tās;

   3) izpildītājmākslinieku, sportistu un treneru ienākums no viņu profesionālās
   darbības, kas veikta Latvijas Republikā;

   4) ienākums no pienākumu pildīšanas Latvijas Republikā reģistrētas
   uzņēmējsabiedrības padomē vai valdē;

   5) ienākums no Latvijas Republikā reģistrētas līgumsabiedrības;

   6) ienākums likvidācijas kvotas veidā no Latvijas Republikā reģistrētas
   uzņēmējsabiedrības likvidācijas — tādā apmērā, kādā tas pārsniedz izmaksājamo
   dividendi;

   7) ienākums no Latvijas Republikā esoša nekustamā īpašuma;

   8) ienākums no kustamā īpašuma izmantošanas Latvijas Republikā;

   9) personiskās palīgsaimniecības, piemājas saimniecības, kā arī zemnieku un
   zvejnieku saimniecības ienākums no lauksaimnieciskās ražošanas.

   (31.05.1995. likuma redakcijā ar grozījumiem, kas izdarīti ar 19.12.1996. likumu,
   kas stājas spēkā 01.01.1997.)

   4. pants. Nodokļa aprēķināšanas un ņemšanas veids

   1. Nodokli aprēķina un budžetā iemaksā:

   1) (maksātāja) algas nodokli — darba devējs;

   2) no ienākumiem, kas noteikti šā likuma 17.panta desmitajā un divpadsmitajā daļā, —
   to izmaksātājs;

   3) no šā likuma 1.panta pirmās daļas 3.punktā minētajiem ienākumiem, kā arī
   patentmaksu — maksātājs.

   2. Maksātājs, izņemot personas, kas minētas šā likuma 20.pantā, maksā nodokli
   atbilstoši deklarācijai rezumējošā kārtībā. Taksācijas gada laikā tiek izdarīti
   nodokļa avansa maksājumi.

   3. Avansa maksājumu apmēru maksātājam, kas gūst ienākumus no individuālā darba,
   uzņēmuma līguma un uzņēmējdarbības, no kuras ienākumiem jāmaksā iedzīvotāju ienākuma
   nodoklis, nosaka saskaņā ar Ministru kabineta noteikumiem.

   (31.05.1995. likuma redakcijā, kas stājas spēkā 04.07.1995.)

   5. pants. Ierobežojumi darba devējam

   1. Darba devējam ir aizliegts nodarbināt personas, kas neiesniedz algas nodokļa
   grāmatiņu (turpmāk — arī grāmatiņa), algas nodokļa karti (turpmāk — karte) vai
   neuzrāda termiņuzturēšanās atļauju, kas izdota likumdošanas aktos noteiktajā kārtībā
   un dod tiesības strādāt algotu darbu Latvijas Republikā (turpmāk — darba atļauja).

   2. Šā panta pirmās daļas noteikumi neattiecas uz steidzamu, īslaicīgu, vienreizēju
   darbu pildīšanu, par kuriem norēķins tiek izdarīts tūlīt pēc darbu izpildes. Šādā
   veidā vienu personu var nodarbināt ne vairāk kā 43 stundas mēnesī vai 10 stundas
   nedēļā.

   (31.05.1995. likuma redakcijā, kas stājas spēkā 04.07.1995.)

   6. pants. Ierobežojumi darbiniekam

   Katram Latvijas Republikas pastāvīgajam iedzīvotājam var būt tikai viena grāmatiņa,
   kuru izsniedz nodokļu inspekcija vai pašvaldība pēc viņa dzīvesvietas. Ja persona ir
   nodarbināta vairākās darbavietās, tai finansu inspekcija (pašvaldība) līdz ar
   grāmatiņu izsniedz vienu vai vairākas kartes. Grāmatiņa vai karte ir jāiesniedz
   attiecīgi pamatdarba vietā vai papildu darba vietā. Darbinieks karti iesniedz, arī
   slēdzot darba līgumu. Grāmatiņu un karšu izsniegšanas kārtību nosaka Ministru
   kabinets.

   (Ar grozījumiem, kas izdarīti ar 14.01.1994., 31.05.1995. un 19.12.1996. likumu, kas
   stājas spēkā 01.01.1997.)

   II nodaļa
   GADA APLIEKAMĀ IENĀKUMA NOTEIKŠANA

   7. pants. Maksātāja gada ienākums

   Maksātāja gada ienākums ir visa taksācijas perioda (kalendārā gada) laikā iegūto
   naudas, naturālo vērtību un saņemto pakalpojumu kopums.

   (31.05.1995. likuma redakcijā, kas stājas spēkā 04.07.1995.)

   8. pants. Gada apliekamā ienākuma avoti

   1. Maksātāja gada apliekamo ienākumu veido ienākumi, par kuriem ir jāmaksā algas
   nodoklis, un pārējie šā panta trešajā daļā minētie ienākumi.

   2. Pie ienākumiem, par kuriem ir jāmaksā algas nodoklis, tiek pieskaitīta darba
   alga, prēmijas, vienreizēja un sistemātiska atlīdzība un citi ienākumi, ko
   darbinieks saņem uz pašreizējo vai iepriekšējo darba attiecību pamata
   uzņēmējsabiedrībās, valsts uzņēmumos, iestādēs, organizācijās un no fiziskajām
   personām, kā arī atlīdzība par valsts dienesta pienākumu izpildi un ienākumi no
   darba līguma izpildes.

   3. Pie pārējiem fiziskās personas ienākumiem, par kuriem ir jāmaksā nodoklis, tiek
   pieskaitīti:

   1) ienākumi no individuālā darba un uzņēmuma līguma;

   2) ienākumi no individuālā uzņēmuma, arī no zemnieku vai zvejnieku saimniecības, ja
   tie nav uzņēmumu ienākuma nodokļa objekts;

   3) ienākumi no līgumsabiedrības;

   4) ienākumi, ko uzņēmējsabiedrības, uzņēmuma (iestādes, organizācijas) dalībnieki
   saņem uzņēmējsabiedrības, uzņēmuma (iestādes, organizācijas) likvidācijas vai
   reorganizācijas gadījumā;

   5) ienākumi no nekustamā īpašuma (ēku, ēku daļu, dzīvokļu, zemes) iznomāšanas vai
   izīrēšanas;

   6) ienākumi no lietas (zemes, telpas) nodošanas tālāk apakšnomniekam vai
   apakšīrniekam;

   7) ienākumi no kustamās mantas iznomāšanas;

   8) ienākumi no intelektuālā īpašuma un tiesībām uz to (autoratlīdzība,
   izpildītājatlīdzība; zinātnes, literatūras un mākslas darbu, atklājumu, izgudrojumu
   un rūpniecisko paraugu autoru un viņu mantinieku honorāri);

   9) no uzņēmējsabiedrībām, uzņēmumiem (iestādēm, organizācijām) saņemtie dāvinājumi;

   10) pensijas neatkarīgi no to izmaksas avota;

   11) citi ienākumi, kas nav minēti šā likuma 9.pantā.

   (31.05.1995. likuma redakcijā ar grozījumiem, kas izdarīti ar 19.12.1996. likumu,
   kas stājas spēkā 01.01.1997.)

   9. pants. Ar nodokli neapliekamo ienākumu veidi

   1. Gada apliekamajā ienākumā netiek ietverti un ar nodokli netiek aplikti šādi
   ienākumu veidi:

   1) personiskās palīgsaimniecības, piemājas saimniecības un zemnieka saimniecības
   ienākumi no lauksaimnieciskās ražošanas, ja tie nepārsniedz 3000 latu gadā.
   Lauksaimnieciskā ražošana šā likuma izpratnē ir augkopības, lopkopības, iekšējo
   ūdeņu zivsaimniecības un dārzkopības produkcijas ražošana;

   2) fiziskajām personām izmaksātās dividendes no uzņēmējsabiedrības ienākuma, ja par
   šo ienākumu ir nomaksāts uzņēmumu ienākuma nodoklis, kā arī fiziskās personas —
   individuālā uzņēmuma īpašnieka ienākumi no tā uzņēmuma ienākuma, par kuru ir
   samaksāts uzņēmumu ienākuma nodoklis;

   3) ienākumi no noguldījumiem un depozītiem kredītiestādēs;

   4) apdrošināšanas atlīdzības, izņemot tās apdrošināšanas atlīdzības, kas izmaksātas
   pēc dzīvības, veselības un negadījuma apdrošināšanas līguma, kuru apdrošinātā
   interesēs noslēdzis darba devējs (vai cits apdrošinājuma ņēmējs — juridiskā
   persona), pienākot apdrošināšanas līgumā paredzētajam līguma beigu termiņam vai
   laužot līgumu pirms termiņa;

   5) izložu un azartspēļu laimesti, kuri nepārsniedz izdevumus, kas saistīti ar to
   iegūšanu, - Ministru kabineta noteiktajā kārtībā;

   6) ienākumi no valsts un pašvaldību parādzīmēm;

   7) normatīvajos aktos noteiktie pabalsti, kas izmaksāti no budžeta un Ministru
   kabineta noteiktajiem fondiem, izņemot pārejošas darba nespējas pabalstus, un
   normatīvajos aktos noteiktā atlīdzība par aizbildņa pienākumu pildīšanu;

   8) mācību iestāžu un Ministru kabineta apstiprināto fondu izmaksātās stipendijas;

   9) mantojuma rezultātā gūtais ienākums, izņemot autoratlīdzību (honorāru), kuru
   izmaksā autortiesību mantiniekiem, un no fiziskajām personām saņemtais dāvinājums;

   10) konkursos un sacensībās saņemtās mantiskās un naudas balvas (prēmijas), kuru
   kopējā vērtība taksācijas gadā nepārsniedz 150 latu, un publiskos starptautiskos
   konkursos gūtās balvas un prēmijas, kuru kopējā vērtība gadā nepārsniedz 3000 latu,
   kā arī Baltijas asamblejas balvu laureātiem izmaksātā naudas prēmija;

   11) uzturnauda (alimenti);

   12) summas, kas uz tiesas sprieduma pamata saņemtas laulības šķiršanas sakarā;

   13) atlīdzība likumdošanas aktos noteiktajā kārtībā par kaitējumu darbaspēju
   zaudējuma gadījumā, kas saistīts ar sakropļojumu vai citādu veselības bojājumu, kā
   arī apgādnieka zaudējuma sakarā;

   14) darbinieka vai viņa radinieku (tuvinieku) nāves gadījumā darba devēja
   piešķirtais bēru pabalsts, kura vērtība nepārsniedz 150 latu;

   15) palīdzība stihiskas nelaimes gadījumā vai citos ārkārtējos gadījumos, ja tā
   sniegta uz valsts vai pašvaldību pārvaldes institūciju lēmuma pamata;

   16) kompensācijas izmaksas likumos un Ministru kabineta noteikto normu ietvaros,
   izņemot kompensāciju par neizmantoto atvaļinājumu;

   17) ar Ministru kabineta lēmumu noteiktā apgāde natūrā, kā arī summas, kas
   izmaksātas šīs apgādes vietā;

   18) atlīdzība par asiņu nodošanu un cita veida donorpalīdzību;

   19) ienākumi no sava īpašuma pārdošanas, izņemot ienākumus no pārdošanai izgatavotu
   un iegādātu izstrādājumu pārdošanas;

   20) palīdzība, kas sniegta, pamatojoties uz arodbiedrības institūcijas lēmumu, no
   arodbiedrības naudas līdzekļiem, kuri veidojas no arodbiedrības biedru naudas
   maksājumiem un ārvalstu arodbiedrību ziedojumiem (dāvinājumiem);

   21) kompensācija naudā, ko fiziskajai personai izmaksā uzņēmumi
   (uzņēmējsabiedrības), pamatojoties uz nosacījumu, ka šī fiziskā persona taksācijas
   perioda (kalendārā gada) laikā iegādājas zināmu daudzumu preču attiecīgajā uzņēmumā
   (uzņēmējsabiedrībā). Šis noteikums nav piemērojams gadījumos, kad fiziskā persona
   nav iegādāto preču galīgais patērētājs (veic šo preču tālākpārdošanu);

   22) subsīdijas lauksaimniecības produkcijas ražotājiem.

   2. Šā panta pirmās daļas 1., 10., 14. un 16.punktā minēto ienākumu, ja tie pārsniedz
   attiecīgās šajos punktos noteiktās summas (normas) lielumu, pārsnieguma summa tiek
   aplikta ar nodokli.

   (31.05.1995. likuma redakcijā ar grozījumiem, kas izdarīti ar 29.02.1996. un
   19.12.1996. likumu, kas stājas spēkā 01.01.1997.)

   10. pants. Attaisnotie izdevumi

   1. Pirms ienākuma aplikšanas ar nodokli no gada apliekamo ienākumu apjoma tiek
   atskaitīti šādi maksātāja izdevumi:

   1) nomaksātā sociālā nodokļa summa un valsts sociālās apdrošināšanas maksājumi;

   2) izdevumi par maksātāja un viņa ģimenes locekļu kvalifikācijas paaugstināšanu,
   specialitātes iegūšanu, izglītības iegūšanu un par medicīnas un ārstniecisko
   pakalpojumu izmantošanu. Minēto izdevumu sastāvu un normas nosaka Ministru kabinets;

   3) summas, kas ziedojuma vai dāvinājuma veidā nodotas Latvijas Republikā reģistrētām
   sabiedriskajām kultūras, izglītības, zinātnes, sporta, labdarības, veselības un
   vides aizsardzības organizācijām un fondiem, reliģiskajām organizācijām un budžeta
   iestādēm, kam atbilstoši likuma "Par uzņēmumu ienākuma nodokli" 20.pantam Ministru
   kabineta noteiktajā kārtībā piešķirta atļauja saņemt ziedojumus, bet šīs summas
   nedrīkst pārsniegt 20 procentus no apliekamā ienākuma lieluma;

   4) zinātnes, literatūras un mākslas darbu, atklājumu, izgudrojumu un rūpniecisko
   paraugu autoru izdevumi, kuri saistīti ar šo darbu radīšanu, izdošanu, izpildīšanu
   vai citādu izmantošanu un par kuriem autori saņem autoratlīdzību (honorāru). Minēto
   izdevumu sastāvu un normas nosaka Ministru kabinets;

   5) saskaņā ar likumu par privātajiem pensiju fondiem izveidotajos privātajos pensiju
   fondos izdarītās iemaksas.

   2. Pirms darbinieka ienākuma aplikšanas ar algas nodokli no mēneša ienākuma apjoma
   tiek atskaitīti šā panta pirmās daļas 1. un 5.punktā minētie maksājumi.

   (31.05.1995. likuma redakcijā ar grozījumiem, kas izdarīti ar 19.12.1996. likumu,
   kas stājas spēkā 01.01.1997.)

   11. pants. No saimnieciskās darbības gūtā apliekamā ienākuma noteikšana

   1. Fiziskās personas ienākums no saimnieciskās darbības (arī no uzņēmuma līguma un
   individuālā uzņēmuma, zemnieku vai zvejnieku saimniecības, advokātu un notāru
   darbības) tiek aprēķināts kā šajā pantā noteikto ieņēmumu un ar to gūšanu saistīto
   izdevumu starpība.

   2. Ieņēmumos, kas gūti no saimnieciskās darbības, tiek ieskaitīti:

   1) ieņēmumi no preču, darbu un pakalpojumu pārdošanas;

   2) ieņēmumi no īpašuma un telpu iznomāšanas vai izīrēšanas;

   3) summas, kas saņemtas soda naudas veidā.

   3. Izdevumos, ja tie saistīti ar šā ienākuma gūšanu no saimnieciskās darbības, tiek
   ieskaitīti:

   1) izdevumi par iegādātām izejvielām, materiāliem, pusfabrikātiem, izstrādājumiem,
   par inventāru, kura vērtība nepārsniedz 100 latu, par precēm, kurināmo un enerģiju;

   2) izdevumi, kas saistīti ar algotā darbaspēka izmantošanu likumdošanas aktos
   atļautajos gadījumos;

   3) komandējumu, reklāmas, kancelejas, pasta, telegrāfa, teleksa, telefaksa,
   mārketinga un mākslas darbu taksācijas izdevumi;

   4) pamatlīdzekļu nolietojuma (amortizācijas) summas, pamatojoties uz likumu "Par
   uzņēmumu ienākuma nodokli";

   5) izdevumi, kas saistīti ar pamatlīdzekļu kārtējo remontu;

   6) nomas un īres maksa;

   7) nomaksātā sociālā nodokļa summa un valsts sociālās apdrošināšanas maksājumi, kā
   arī obligātās apdrošināšanas prēmiju maksājumi un dzīvības, veselības un negadījuma
   apdrošināšanas prēmiju maksājumi par darbiniekiem atbilstoši likumam "Par
   apdrošināšanu", ja darbinieka apdrošināšanas līgums ir noslēgts uz termiņu, kas nav
   īsāks par pieciem gadiem;

   8) izdevumi par darbinieku izglītošanu un kvalifikācijas paaugstināšanu;

   9) izmaksas par ražošanas rakstura darbiem un pakalpojumiem, ko veikuši citi
   uzņēmumi, organizācijas vai fiziskās personas, izņemot izmaksas
   kapitālieguldījumiem;

   10) procentu maksa par banku kredīta izmantošanu, izņemot soda naudas maksājumus;

   11) maksa par licenci;

   12) zaudējumi tiesas noteiktajā apmērā, kuri nodarīti līgumpartneriem, neizpildot
   vai pienācīgi neizpildot savas saistības;

   13) Latvijas Republikā noteikto nodokļu (izņemot iedzīvotāju ienākuma nodokli) un
   nodevu (izņemot valsts nodevu par prasības pieteikumu tiesā) maksājumi valsts vai
   pašvaldības budžetā;

   14) drošības nauda meža atjaunošanas darbiem un meža atjaunošanas izmaksas Ministru
   kabineta noteiktajā kārtībā.

   4. Ar saimniecisko darbību saistītajos izdevumos netiek ieskaitīti izdevumi, kas
   atbilstoši likuma "Par uzņēmumu ienākuma nodokli" 5.pantam nav uzskatāmi par tādiem
   izdevumiem, kas ir tieši saistīti ar saimniecisko darbību.

   5. Maksātājam jāveic likumdošanas aktos noteiktā ieņēmumu un ar ienākumu gūšanu
   saistīto izdevumu uzskaite. Maksātāja tiesības uz to, lai no apliekamā ienākuma
   tiktu izslēgti ar saimnieciskās darbības veikšanu saistītie izdevumi, pierādāmas
   dokumentāri, uzrādot attiecīgus dokumentus vai iesniedzot to kopijas Valsts ieņēmumu
   dienesta rajona nodokļu inspekcijai.

   6. Zemnieku un zvejnieku saimniecību apliekamajā ienākumā netiek ietverti produkti
   (pašpatēriņš), ko savām vajadzībām izlietojis saimniecības īpašnieks un viņa ģimenes
   locekļi, kā arī personas, kuras ar saimniecības īpašnieku ir radniecībā līdz
   trešajai pakāpei vai svainībā līdz otrajai pakāpei.

   7. Ieturot nodokli no metāllūžņu pārdošanas ienākumiem, pirms nodokļa aprēķināšanas
   no izmaksājamās summas atskaitāmi ar metāllūžņu sagatavošanu un pārdošanu saistītie
   izdevumi, piemērojot normu 15 procentu apmērā no izmaksājamās summas.

   8. Kārtību, kādā kokmateriālu un augoša meža pārdošanas ienākumi apliekami ar
   nodokli, nosaka Ministru kabinets.

   (31.05.1995. likuma redakcijā ar grozījumiem, kas izdarīti ar 19.12.1996. un
   02.10.1997. likumu, kas stājas spēkā 28.10.1997.)

   12. pants. Maksātāja gada neapliekamais minimums

   1. Maksātāja gada apliekamajā ienākumā netiek ietverta summa vienas personas gada
   neapliekamā minimuma apmērā. Gada neapliekamais minimums ir visu gada mēnešu
   neapliekamo minimumu summa. Mēneša neapliekamā minimuma apmēru nosaka Ministru
   kabinets.

   2. Nerezidentiem neapliekamais minimums netiek piemērots.

   3. Šajā pantā minēto neapliekamo minimumu nepiemēro personām, kurām piemēro šā
   likuma 13.panta pirmās daļas 2., 3. un 4.punktā paredzēto neapliekamo minimumu.

   (31.05.1995. likuma redakcijā ar grozījumiem, kas izdarīti ar 19.12.1996. likumu,
   kas stājas spēkā 01.01.1997.)

   13. pants. Atvieglojumi maksātājam

   1. Maksātājam paredzēti šādi atvieglojumi:

   1) par katras šādas personas uzturēšanu, ja tā nesaņem šā likuma 9.panta pirmās
   daļas 6.punktā noteiktos ienākumus, izņemot apgādnieka zaudējuma pensiju un sociālo
   pensiju bērniem invalīdiem līdz 16 gadu vecumam, — puses apmērā no maksātāja gada
   neapliekamā minimuma vienam no apgādniekiem:

   a) par nepilngadīgu bērnu,

   b) par bērnu, kamēr viņš turpina vispārējās vai speciālās izglītības iegūšanu, bet
   ne ilgāk kā līdz 24 gadu vecuma sasniegšanai,

   c) par nestrādājošu laulāto,

   d) par nestrādājošiem vecākiem un vecvecākiem,

   e) par mazbērnu vai audzināšanā paņemtu bērnu, ja no viņa vecākiem nav iespējams
   piedzīt uzturnaudu (alimentus), arī tikmēr, kamēr viņš turpina vispārējās vai
   speciālās izglītības iegūšanu, bet ne ilgāk kā līdz 24 gadu vecuma sasniegšanai,

   f) par brāli, māsu, kas ir jaunāki par 18 gadiem, ja viņiem nav darbaspējīgu vecāku,

   g) par apgādībā esošu personu apgādājamiem,

   h) par personu, kuras labā pēc tiesas sprieduma no maksātāja tiek piedzīta
   uzturnauda (alimenti),

   i) par maksātāju aizbildnībā vai aizgādnībā esošu personu;

   2) personām, kurām pensija piešķirta līdz 1996.gada 1.janvārim atbilstoši likumam
   "Par valsts pensijām", neapliekamais minimums ir šīs pensijas apmērā;

   3) personām, kurām pensija piešķirta pēc 1996.gada 1.janvāra atbilstoši likumam "Par
   valsts pensijām", neapliekamais minimums šīm pensijām ir 1200 latu gadā;

   4) personām, kuras saskaņā ar likumiem ir atzītas par invalīdiem vai politiski
   represētām personām, nodokļu papildu atvieglojumu apmēru un to piemērošanas kārtību
   nosaka Ministru kabinets.

   2. Ja šā panta pirmajā daļā minētās personas gūst ienākumus, maksātājs tos uzrāda
   savā deklarācijā, izņemot šā panta trešajā daļā paredzētos gadījumus.

   3. Šā panta pirmās daļas 1. punktā noteiktie atvieglojumi nav piemērojami, ja šajā
   punktā minētās personas patstāvīgi saņem ar nodokli apliekamos ienākumus, kas
   pārsniedz pusi no noteiktā neapliekamā minimuma, vai bezdarbnieka pabalstu
   (stipendiju) vai tās uztur kāda cita persona.

   4. Nerezidentiem nav tiesību uz šajā pantā noteiktajiem nodokļa atvieglojumiem.

   (31.05.1995. likuma redakcijā ar grozījumiem, kas izdarīti ar 19.12.1996. likumu,
   kas stājas spēkā 01.01.1997.)

   14. pants. Maksātāja attaisnoto izdevumu un atvieglojumu pamatojums

   1. Maksātāja tiesības uz attaisnoto izdevumu, ar saimnieciskās darbības veikšanu
   saistīto izdevumu un atvieglojumu izslēgšanu no apliekamā ienākuma pierādāmas
   dokumentāri, uzrādot attiecīgus dokumentus vai iesniedzot to norakstus.

   2. Uz maksātāja iesniegto dokumentu pamata nodokļu inspekcija ieraksta grāmatiņā
   atvieglojuma posteņus, bet darba devējs ņem vērā šā likuma 10.panta otrajā daļā
   noteiktos attaisnotos izdevumus. Par ierakstu pareizību ir solidāri atbildīgi darba
   devējs un maksātājs.

   3. Ja maksātājs dokumentus, kas apstiprina attaisnotos izdevumus un atvieglojumus,
   pamatotu iemeslu dēļ nav laikus iesniedzis, tie saskaņā ar nodokļu inspekcijas
   lēmumu tiek ņemti vērā attiecībā uz laiku no tiesību rašanās brīža, bet tas nedrīkst
   būt ilgāks par vienu iepriekšējo gadu.

   4. Maksātāja dokumenti, kas apstiprina attaisnotos izdevumus, attiecas tikai uz
   taksācijas periodu (kalendāro gadu).

   (31.05.1995. likuma redakcijā, kas stājas spēkā 04.07.1995.)

   III nodaļa
   NODOKĻA APRĒĶINĀŠANA

   15. pants. Nodokļa likmes

   1. Gada apliekamais ienākums, kas noteikts kā starpība starp maksātāja gada ienākuma
   summu un summu, kura aprēķināta saskaņā ar šā likuma 10., 12. un 13.panta
   noteikumiem, tiek aplikts ar nodokli atbilstoši šajā likumā noteiktajām likmēm.

   2. Nodokļa likme, kas jāmaksā no gada apliekamā ienākuma, ir 25 procenti. Algas
   nodokļa maksātājam nodokļa likme 25 procentu apmērā jāmaksā no mēneša apliekamā
   ienākuma.

   3. (Izslēgta ar 19.12.1996. likumu.)

   (31.05.1995. likuma redakcijā ar grozījumiem, kas izdarīti ar 19.12.1996. likumu,
   kas stājas spēkā 01.01.1997.)

   16. pants. Vērtības izteiksme

   1. Ienākumi, attaisnotie izdevumi un izdevumi, kas izdarīti, veicot individuālo
   saimniecisko darbību, tiek noteikti Latvijas Republikas naudas vienībās. Ienākumi un
   izdevumi ārvalstu valūtā tiek pārrēķināti Latvijas Republikas naudas vienībās pēc
   Latvijas Bankas noteiktā oficiālā kursa, kas ir bijis spēkā ienākuma gūšanas vai
   izdevumu izdarīšanas dienā.

   2. Naturālā (mantiskā) izteiksmē un pakalpojumu veidā gūtie ienākumi un izdarītie
   izdevumi tiek novērtēti naudas izteiksmē pēc tirgus cenām, kādas ir bijušas spēkā
   ienākuma gūšanas vai izdevumu izdarīšanas dienā.

   IV nodaļa
   NODOKĻA IETURĒŠANAS UN MAKSĀŠANAS KĀRTĪBA

   17. pants. Algas nodokļa ieturēšana un maksāšana un nodokļa ieturēšana no
   ienākumiem, kuri nav saistīti ar darba attiecībām

   1. Algas nodokļa ieturēšanu un maksāšanu (pārskaitīšanu budžetā) veic darba devējs,
   kas nodarbina darbinieku — (nodokļa) maksātāju.

   2. Algas nodoklis tiek aprēķināts atbilstoši šā likuma 15.pantā noteiktajai likmei.

   3. Ar algas nodokli apliekamais mēneša ienākums ir:

   1) Latvijas Republikā dzīvojošām personām pamatdarba vietā (vietā, kur iesniegta
   grāmatiņa) — starpība starp kalendārā mēneša ienākumu un mēneša neapliekamā
   minimuma, šā likuma 10.panta otrajā daļā noteikto attaisnoto izdevumu un šā likuma
   13.panta pirmajā daļā noteikto atvieglojumu summu;

   2) Latvijas Republikā dzīvojošām personām papildu darba vietā (vietā, kur iesniegta
   karte) — kalendārā mēneša ienākums;

   3) personām, kurām Latvijas Republika nav pastāvīgā dzīvesvieta, — kalendārā mēneša
   ienākums.

   4. (Zaudējusi spēku 01.01.1996. Skat. 31.05.1995. likuma Pārejas noteikumus.)

   5. Algas nodoklis iemaksājams budžetā reizi mēnesī, kad bankā tiek saņemta nauda
   iedzīvotāju ienākumu izmaksai. Darba devēji, kas iedzīvotāju ienākumus izmaksā no
   kases ieņēmumiem, nesaņemot naudu bankā, iemaksā algas nodokli budžetā nākamajā
   dienā pēc algas izmaksas.

   6. Darba devējs par darbiniekam taksācijas periodā izmaksātajām summām, kā arī par
   atskaitītajām summām, aprēķināto un nomaksāto nodokli izdara attiecīgu ierakstu
   grāmatiņā vai kartē. Gadam beidzoties, darba devējs izdod darbiniekam, kā arī nosūta
   nodokļu inspekcijai pēc savas atrašanās vietas paziņojumu par algas nodokli, kas
   samaksāts darba attiecību pastāvēšanas periodā; kopā ar paziņojumu par algas nodokli
   darba devējs nosūta arī maksātāja karti.

   7. Paziņojums par algas nodokli tiek nogādāts adresātam ne vēlāk kā taksācijas gadam
   sekojošā gada 1.februārī, ja darba attiecības pastāvējušas līdz gada beigām. Ja
   darba attiecības izbeigušās pirms gada beigām, darba devējs grāmatiņā izdara
   ierakstu par algas nodokļa samaksāšanu un grāmatiņu izsniedz darbiniekam atlaišanas
   dienā. Darbinieka karti darba devējs kopā ar paziņojumu par algas nodokli nosūta
   nodokļu inspekcijai pēc savas atrašanās vietas. Paziņojuma norakstu par algas
   nodokli darba devējs izsniedz darbiniekam, izbeidzoties darba attiecībām. Ja
   darbinieks tiek nodarbināts šā likuma 5.panta otrajā daļā noteiktajā kārtībā, darba
   devējs, izmaksājot atalgojumu, izsniedz viņam norakstu no paziņojuma par algas
   nodokli.

   8. Darba devējs iesniedz nodokļu inspekcijai pēc savas atrašanās vietas izziņu par
   summām, kas izmaksātas personām, kurām Latvijas Republika nav pastāvīgā dzīvesvieta,
   par atskaitījumiem, kas izdarīti no šīm summām, un samaksāto nodokli.

   9. Paziņojumu par algas nodokli nodokļu inspekcija pēc darba devēja atrašanās vietas
   pārsūta nodokļu inspekcijai pēc maksātāja dzīvesvietas, ja tā ir citā
   administratīvajā rajonā.

   10. Personu ienākumi, kurus izmaksā uzņēmumi, uzņēmējsabiedrības (iestādes,
   organizācijas), ja tie nav saistīti ar darba attiecībām un nav atbrīvoti no
   aplikšanas ar nodokli, apliekami ar nodokli ienākumu izmaksas vietā. Pie šādiem
   ienākumiem pieder:

   1) autoratlīdzība (honorārs), arī atlīdzība par autora pārdotajiem lietišķās un
   dekoratīvās mākslas darbiem un tautas daiļamatniecības izstrādājumiem;

   2) autoratlīdzība (honorārs), kuru izmaksā autortiesību mantiniekiem;

   3) atlīdzība, kuru izmaksā sagādes un citas organizācijas par medījumu jēlādām,
   medījumiem un to gaļu, medību trofejām, zoobarību un citu savvaļā iegūto produkciju,
   izņemot savvaļas sēņu un ogu produkciju;

   4) apdrošināšanas atlīdzība, kas saskaņā ar dzīvības, veselības un negadījuma
   apdrošināšanas līgumu, kuru apdrošinātā interesēs noslēdzis darba devējs (vai cits
   apdrošinājuma ņēmējs — juridiskā persona), izmaksāta, pienākot apdrošināšanas līgumā
   paredzētajam līguma beigu termiņam vai laužot līgumu pirms termiņa;

   5) pensijas;

   6) metāllūžņu pārdošanas ienākumi;

   7) ieņēmumi no saimnieciskās darbības, ko veic fiziskā persona, kura nav
   reģistrējusi savu individuālo darbu vai individuālo uzņēmumu, arī zemnieku vai
   zvejnieku saimniecību, izņemot lauksaimnieciskās ražošanas produkciju;

   8) uzņēmumu, uzņēmējsabiedrību dāvinājumi naudā un citās lietās;

   9) slimības pabalsti;

   10) izložu un azartspēļu laimesti, kuri pārsniedz 500 latu.

   11. Uzņēmējsabiedrības, uzņēmumi (iestādes, organizācijas) par personām
   izmaksātajiem ienākumiem, kas minēti šā panta desmitajā, divpadsmitajā un
   trīspadsmitajā daļā, un no tiem ieturēto nodokli maksātājam izsniedz dokumentu un
   nosūta par to paziņojumu nodokļu inspekcijai pēc savas atrašanās vietas ne vēlāk kā
   līdz nākamā mēneša 15.datumam. Uzņēmējsabiedrības, uzņēmumi (iestādes,
   organizācijas) par summām, kas personām izmaksātas, neieturot no tām nodokli, ja šīs
   ienākuma summas saistītas ar personu saimniecisko darbību, nosūta paziņojumu nodokļu
   inspekcijai pēc savas atrašanās vietas ne vēlāk kā līdz nākamā mēneša 15.datumam.

   12. No šā likuma 3.panta trešās daļas 1., 2., 3., 4. un 6.punktā minētajiem
   ienākumiem ienākuma nodoklis tiek ieturēts ienākuma izmaksas vietā un iemaksāts
   budžetā ne vēlāk kā ienākuma izmaksas mēnesim sekojošā mēneša 5.datumā.

   13. Ja mēnesī izmaksātā ienākuma vai vienreizējās izmaksas apmērs ir trīs lati vai
   mazāks, to izmaksājot, nodoklis netiek ieturēts ienākuma izmaksas reizē. Ienākuma
   saņēmējs uzrāda šīs summas savā deklarācijā, ko iesniedz par taksācijas perioda
   (kalendārā gada) ienākumiem tam sekojošajā gadā. Ienākuma izmaksātājs par šo
   ienākumu nosūta ziņas nodokļu inspekcijai šā panta vienpadsmitajā daļā noteiktajā
   kārtībā.

   14. Persona, kas veic profesionālo darbību kā mākslinieks, autors vai citas radošas
   profesijas pārstāvis, vai persona, kuras apgādībā ir trīs un vairāk nepilngadīgu
   bērnu un bērnu, kuri turpina izglītības iegūšanu līdz 24 gadu vecuma sasniegšanai,
   var lūgt Valsts ieņēmumu dienesta rajona nodaļu izsniegt tai apliecību par nodokļa
   neieturēšanu izmaksas vietā, ja šī persona apliecina Valsts ieņēmumu dienestam, ka
   tās kopējais apliekamais ienākums gadā sagaidāms mazāks nekā gada neapliekamais
   minimums saskaņā ar šā likuma 12.pantu un 13.pantā tai paredzēto atvieglojumu summa
   ar nosacījumu, ka ir ievēroti visi šā panta piecpadsmitajā daļā minētie noteikumi.
   Valsts ieņēmumu dienestam minētā apliecība šādā gadījumā ir jāizsniedz, ja
   prasītājam nav bijuši nodokļu likumdošanas aktu pārkāpumi.

   15. Apliecības par nodokļa neieturēšanu tiek izsniegtas un atsauktas Ministru
   kabineta noteiktajā kārtībā. 10 dienu laikā kopš brīža, kad maksātāja ienākums
   pārsniedz gada apliekamo minimumu un šā likuma 13.pantā paredzēto atvieglojumu
   summu, vai kad maksātājs ir noslēdzis līgumu, no kura gūtie ienākumi pārsniedz gada
   neapliekamo minimumu un šā likuma 13.pantā paredzēto atvieglojumu summu, maksātājs
   par to paziņo Valsts ieņēmumu dienesta rajona (pilsētas) nodaļai. Ziņu slēpšanas
   gadījumā apliecību par nodokļa neieturēšanu Valsts ieņēmumu dienests atsauc un
   turpmāk šai personai neizsniedz.

   16. Ja šā panta otrajā, trešajā un desmitajā daļā minētās izmaksas saņem persona,
   kurai izsniegta apliecība par nodokļa neieturēšanu, nodoklis par šiem maksājumiem
   nav jāietur un šis fakts jāatspoguļo dokumentos, kas iesniedzami Valsts ieņēmumu
   dienesta rajona (pilsētas) nodaļai saskaņā ar šā panta vienpadsmito daļu.

   17. Neatkarīgi no jebkuriem šā likuma noteikumiem nodoklis ir jāietur pēc 25
   procentu likmes no visiem maksājumiem vai izmaksām skaidrā naudā, ko Latvijas
   rezidenti — iedzīvotāju ienākuma nodokļa maksātāji — vai nerezidenti, kuriem saskaņā
   ar šo likumu ir jāiesniedz iedzīvotāju ienākuma nodokļa deklarācija, izmaksā
   juridiskajām, fiziskajām un citām personām, kuras atrodas, ir izveidotas vai
   nodibinātas Ministru kabineta noteikumos minētajās zemu nodokļu un beznodokļu
   valstīs vai teritorijās, ieskaitot maksājumus vai izmaksas skaidrā naudā šo personu
   pārstāvjiem vai trešo personu banku kontos.

   18. Valsts ieņēmumu dienestam ir tiesības neieturēt nodokli no šā panta
   septiņpadsmitajā daļā minētajiem maksājumiem, ja to izmaksātājs pamatoti pierāda, ka
   minētie maksājumi netiek izdarīti ar nolūku samazināt šā maksātāja apliekamo
   ienākumu un nemaksāt vai samazināt Latvijā maksājamos nodokļus. Ja saskaņā ar šīs
   daļas noteikumiem tiek atļauts neieturēt nodokli, tad attiecībā uz maksājumiem ir
   piemērojami šā likuma noteikumi.

   (31.05.1995. likuma redakcijā ar grozījumiem, kas izdarīti ar 29.02.1996.,
   19.12.1996. un 02.10.1997. likumu, kas stājas spēkā 28.10.1997.)

   18. pants. Nodokļa aprēķināšana no saimnieciskās darbības ienākuma un tā maksāšana
   avansā

   1. Līdz taksācijas gada 1.februārim vai mēnesi pēc saimnieciskās darbības uzsākšanas
   maksātājs iesniedz nodokļu inspekcijai pēc savas dzīvesvietas aprēķinu par nodokļa
   avansa maksājumu lielumu taksācijas gadā, pamatojoties uz iepriekšējā gada ienākumu
   vai prognozējot paredzamo ienākumu. Ja maksāšanas periodā faktiskais ienākuma
   lielums mainās, maksātājs iesniedz precizētu nodokļa avansa maksājumu pārrēķinu.
   Personiskās palīgsaimniecības, piemājas saimniecības vai zemnieku saimniecības
   īpašnieka ienākumiem no lauksaimnieciskās ražošanas avansa maksājumi tiek noteikti
   tādā apmērā, kas atbilst nodoklim no puses viņa iepriekšējā gada apliekamā ienākuma.
   Ja viņa ceturkšņa ienākumu apjoms ir uz pusi mazāks par ceturto daļu gadam noteiktā
   nodokļa avansa maksājumu apmēra, avansa maksājumu var pārcelt uz nākamo šā panta
   trešajā daļā paredzēto termiņu.

   2. Nodokļu inspekcija mēneša laikā, pamatojoties uz iesniegtajiem maksātāja
   aprēķiniem par avansa maksājumu lielumu un tās rīcībā esošajiem datiem, precizē
   avansa maksājumu lielumu un paziņojumu par to nosūta maksātājam.

   3. Maksātājs patstāvīgi iemaksā budžetā aprēķinātos nodokļa avansa maksājumus par
   taksācijas gadu šādos termiņos: ne vēlāk kā 15.martā, ne vēlāk kā 15.maijā, ne vēlāk
   kā 15.augustā un ne vēlāk kā 15.novembrī — ikreiz ceturto daļu no nodokļa avansa
   summas, ja nodokļu inspekcija nav noteikusi citādi.

   4. Maksātāji, kuri saņem patentu individuālā darba veikšanai, līdz patenta
   saņemšanai samaksā patentmaksu.

   5. No šā likuma 8.panta trešās daļas 4., 8. un 9. punktā minētajiem ienākumiem
   avansa maksājumi nav jāizdara.

   6. Maksātājam aprēķinātais nodokļa avansa maksājuma apmērs samazināms par nodokļu
   summu, kas saskaņā ar šā likuma 17.panta desmitās daļas 6. un 7.punkta noteikumiem
   ieturēta un ieskaitīta budžetā. Pamats šādam samazinājumam ir paziņojums par
   ieturēto nodokli, kuru saskaņā ar šā likuma 17.panta noteikumiem maksātājs saņem no
   ienākuma izmaksātāja un iesniedz nodokļu inspekcijai.

   (31.05.1995. likuma redakcijā ar grozījumiem, kas izdarīti ar 19.12.1996. likumu,
   kas stājas spēkā 01.01.1997.)

   19. pants. Iedzīvotāju ienākuma nodokļa aprēķināšanas un maksāšanas rezumējošā
   kārtība

   1. Nodokļa aprēķināšanu un iemaksāšanu budžetā rezumējošā kārtībā veic maksātājs.

   2. Atbilstoši šim likumam nodoklis tiek aprēķināts par gada apliekamā ienākuma
   kopējo apjomu, kuru nosakot saimnieciskās darbības zaudējumus nevar segt uz citu
   ienākumu veidu rēķina, un tas tiek atspoguļots deklarācijā. Deklarācijā tiek
   uzrādīti visi maksātāja taksācijas periodā (kalendārajā gadā) gūtie ienākumi, arī ar
   nodokli neapliekamie ienākumi, ja to kopējā summa pārsniedz gada neapliekamā
   minimuma apmēru.

   3. Maksātājs ne vēlāk kā 15 dienu laikā no deklarācijas iesniegšanas dienas iemaksā
   budžetā aprēķinātā nodokļa summu, bet, ja aprēķinātā nodokļa summa pārsniedz 100
   latus, maksātājs to var iemaksāt budžetā triju mēnešu laikā no deklarācijas
   iesniegšanas dienas, iemaksājot līdz katra mēneša 15.datumam trešo daļu no šīs
   summas. Turklāt šī summa ir samazināma par to nodokļa daļu, kuru taksācijas gada
   laikā darba devēji samaksājuši kā algas nodokli vai pats maksātājs — kā avansu, arī
   kā patentmaksu vai kurš ieturēts no viņa ienākuma, izmaksājot viņam šā likuma
   17.panta desmitajā daļā minētos ienākumus.

   4. Ja rezumējošā kārtībā aprēķinātā summa pēc pārbaudes izrādās mazāka par avansā
   samaksāto, nodokļu inspekcija triju mēnešu laikā no deklarācijas iesniegšanas dienas
   atmaksā maksātājam radušos starpību. Šā likuma 20.panta ceturtajā daļā noteiktajos
   gadījumos pēc saīsinātās ienākumu deklarācijas pārbaudes nodokļu inspekcija Ministru
   kabineta noteiktajā kārtībā atmaksā maksātājam starpību starp laika posmā no
   kalendārā gada sākuma nomaksāto un aprēķināto nodokļa summu 30 dienu laikā no
   deklarācijas iesniegšanas dienas.

   4.^1 Personai, kam rezumējošā kārtībā taksācijas gadam aprēķinātais nodoklis no
   saimnieciskās darbības, kuras veikšanai tā ir iegādājusies patentu, ir mazāks nekā
   samaksātā gada patentmaksa, šī starpība netiek atmaksāta.

   5. Deklarācija ar tai pievienotajiem dokumentiem, kas apliecina nodokļa iemaksāšanu
   budžetā, iesniedzama nodokļu inspekcijai pēc maksātāja dzīvesvietas ne vēlāk kā
   taksācijas gadam sekojošā gada 1.aprīlī.

   6. Deklarācijai ir pievienojami vai reizē ar to uzrādāmi un, ja nepieciešams,
   iesniedzami dokumenti, kas apliecina:

   1) maksātāja tiesības uz atvieglojumiem;

   2) taksācijas gada laikā izdarītos attaisnotos izdevumus;

   3) kā avansu, arī kā algas nodokli un patentmaksu samaksāto nodokli;

   4) nodokļa ieturēšanu no šā likuma 17.panta desmitajā daļā minētajiem ienākumiem;

   5) ārvalstīs samaksāto nodokli.

   7. Ja maksātājs taksācijas gada laikā ir mainījis dzīvesvietu, deklarācija
   jāiesniedz (jānosūta pa pastu) nodokļu inspekcijai pēc iepriekšējās dzīvesvietas.

   8. Zemnieku saimniecība, ja tā bez lauksaimnieciskās ražošanas veic arī citu
   saimniecisko darbību, var aprēķināt kopējos ienākumus (sedzot lauksaimnieciskos
   zaudējumus no citiem ienākumiem). Šajā gadījumā nepiemēro 9.panta pirmās daļas
   1.punktu.

   (31.05.1995. likuma redakcijā ar grozījumiem, kas izdarīti ar 19.12.1996. likumu,
   kas stājas spēkā 01.01.1997.)

   20. pants. Ienākumu deklarēšanas atvieglojumi

   1. Iekšzemes nodokļa maksātājam, kas taksācijas gada laikā ir saņēmis Latvijas
   Republikā ienākumus, no kuriem izmaksas vietā ir ieturēts nodoklis, turklāt viņa
   saņemto šā likuma 9.panta pirmajā daļā minēto ar nodokli neapliekamo ienākumu kopējā
   summa nepārsniedz taksācijas gadam noteikto neapliekamā minimuma apmēru, ir tiesības
   neiesniegt deklarāciju, ja šajā vai citos likumos nav noteikts citādi. Minētais
   nosacījums attiecināms arī uz gadījumiem, kad iekšzemes nodokļu maksātājs taksācijas
   gada laikā ir saņēmis tikai Latvijas Republikā ienākumus, no kuriem izmaksas vietā
   ir ieturēts nodoklis vai tikai šā likuma 9.panta pirmajā daļā minētos ar nodokli
   neapliekamos ienākumus, kuru kopējā summa nepārsniedz taksācijas gadam noteikto
   neapliekamo minimumu.

   2. Ja iekšzemes nodokļa maksātājs šā likuma 19.panta piektajā daļā noteiktajā
   termiņā nav iesniedzis deklarāciju, šis fakts ir maksātāja apliecinājums tam, ka no
   viņa taksācijas gadā saņemtajiem ienākumiem nodoklis ir ieturēts pilnā apmērā. Ja
   Valsts ieņēmumu dienesta rīcībā ir informācija, ka maksātājs taksācijas gada laikā
   ir saņēmis ar nodokli apliekamus ienākumus, no kuriem izmaksas vietā nav ieturēts
   nodoklis, deklarācijas neiesniegšanas gadījumā viņam piemēro šā likuma 32.^1 pantā
   noteiktās sankcijas.

   3. Ārvalstu nodokļa maksātājam nav jāiesniedz deklarācija, izņemot gadījumu, ja viņš
   saņem šā likuma 3.panta trešās daļas 7., 8. un 9.punktā minētos ienākumus.

   (19.12.1996. likuma redakcijā, kas stājas spēkā 01.01.1997.)

   V nodaļa
   DEKLARĀCIJAS KONTROLĒŠANA UN KORIĢĒŠANA

   21. pants. Kontrolējošā finansu iestāde

   Nodokļu inspekcija pēc maksātāja dzīvesvietas:

   1) pārbauda deklarācijā uzrādīto datu ticamību un pareizību;

   2) veic iedzīvotāju ienākuma nodokļa maksāšanas kontroli;

   3) veic šā likuma 11. pantā minēto ieņēmumu un izdevumu pilnīguma un pareizības
   uzskaites kontroli.

   (Ar grozījumiem, kas izdarīti ar 14.01.1994. likumu, kas stājas spēkā 19.01.1994.)

   22. pants. Deklarācijas kontrolēšana

   1. Nodokļu inspekcija pārbauda iesniegtajā deklarācijā uzrādītos datus, pamatojoties
   uz darba devēja paziņojumu par algas nodokli un nodokļa kartēm, ieņēmumu un izdevumu
   uzskaites žurnālu, apsekošanas, pārbaužu un citu inspekcijas rīcībā esošo
   informāciju.

   2. Ja maksātājs iesniegtajā deklarācijā ir uzrādījis ienākumu apjomu, kas, pēc
   nodokļu inspekcijas novērtējuma, ir mazāks par viņa izdevumu apjomu, vai paziņojis
   par deklarācijas neiesniegšanu vai iesniedzis saīsināto deklarāciju saskaņā ar šā
   likuma 20.panta nosacījumiem, bet, pēc nodokļu inspekcijas novērtējuma, viņa
   izdevumu līmenis pārsniedz ienākumu apjomu, kas dod tiesības izmantot minētajā pantā
   noteiktos atvieglojumus attiecībā uz ienākumu deklarēšanu, nodokļu inspekcijai ir
   tiesības noteikt maksātājam nodokļa summu atbilstoši savam vērtējumam par to, cik
   lielam ienākumu līmenim atbilst analoģiska apjoma un rakstura izdevumi.

   3. Ja maksātājam saskaņā ar šā likuma 20.panta pirmās daļas noteikumiem ir tiesības
   neiesniegt deklarāciju, bet atbilstoši Valsts ieņēmumu dienesta rīcībā esošajai
   informācijai viņam piemērojams netiešais nodokļa aprēķins, pamatojoties uz šā panta
   otrās daļas noteikumiem, Valsts ieņēmumu dienestam ir tiesības pieprasīt, lai
   maksātājs iesniedz deklarāciju.

   (31.05.1995. likuma redakcijā ar grozījumiem, kas izdarīti ar 19.12.1996. likumu,
   kas stājas spēkā 01.01.1997.)

   23. pants. Deklarācijas koriģēšana

   1. Ja iesniegtajā deklarācijā ir faktoloģiskas un/vai aprēķina neprecizitātes,
   nodokļu inspekcija izlabo pieļautās kļūdas un nosūta izlaboto deklarāciju
   maksātājam.

   2. Maksātāja pienākums ir 30 dienu laikā no izlabotās deklarācijas saņemšanas dienas
   iemaksāt budžetā trūkstošo nodokļa summu un par to ziņot nodokļu inspekcijai.

   3. Ja maksātājs rezumējošā kārtībā kļūdaini iemaksājis budžetā lielāku nodokļa
   summu, nekā likumā noteikts, kļūdaini iemaksātā summa ir saņemama atpakaļ, bet ne
   vairāk kā par trim gadiem.

   4. Konstatējot likuma pārkāpumus, ienākumu nepilnīgu uzrādīšanu vai slēpšanu un
   citus pārkāpumus, nodokļu inspekcija sastāda aktu par pārkāpumu un piemēro likumos
   paredzētās sankcijas.

   (31.05.1995. likuma redakcijā, kas stājas spēkā 04.07.1995.)

   VI nodaļa
   STARPVALSTU LĪGUMI

   24. pants. Starpvalstu līgumu piemērošana

   1. Ja starpvalstu līgums, kura dalībvalsts ir Latvijas Republika, paredz ienākuma
   aplikšanas kārtību, kas atšķiras no šajā likumā noteiktās kārtības, piemērojamas
   starpvalstu līguma normas.

   2. Latvijas Republikā pastāvīgi dzīvojošo personu ienākumi, kas gūti ārvalstīs, tiek
   aplikti ar nodokli Latvijas Republikā, izņemot gadījumus, kad saskaņā ar
   noslēgtajiem starpvalstu līgumiem noteikta citāda aplikšanas kārtība.

   3. Saskaņā ar šā likuma noteikumiem aprēķināto nodokli samazina par summu, kas ir
   vienāda ar ārvalstīs samaksāto nodokli, ja šī nodokļa samaksa ārvalstīs ir
   apliecināta ar ārvalstu nodokļu iekasēšanas institūcijas apstiprinātiem dokumentiem,
   kuros uzrādīts apliekamais ienākums un ārvalstīs samaksātā nodokļa summa.

   4. Šā panta trešajā daļā minētais samazinājums nedrīkst būt lielāks par summu, kas
   atbilstu Latvijā aprēķinātajam nodoklim par ārvalstī gūto ienākumu.

   (Ar grozījumiem, kas izdarīti ar 19.12.1996. likumu, kas stājas spēkā 01.01.1997.)

   VII nodaļa
   BUDŽETU KOMPETENCE

   25. pants. Nodokļa maksāšanas vieta

   1. Iekšzemes nodokļa maksātāja (rezidenta) nodokļa summa tiek iemaksāta budžetā,
   pamatojoties uz šā likuma 26.panta nosacījumiem.

   2. Nodokļa summas, ko iemaksājušas šā likuma 2.panta 2.punktā minētās personas, tiek
   ieskaitītas pašvaldības budžetā pēc darba devēja vai nekustamā īpašuma atrašanās
   vietas.

   (31.05.1995. likuma redakcijā, kas stājas spēkā 04.07.1995.)

   26. pants. Nodokļa sadalīšana

   1. Nodokļa summas (izņemot patentmaksas), no kurām atskaitītas šā likuma 19.panta
   ceturtajā daļā minētās summas, tiek ieskaitītas budžetā šādā sadalījumā:

   1) 28,4 procenti - valsts speciālajā veselības aprūpes budžetā;

   2) 71,6 procenti - maksātāja dzīvesvietas pašvaldības budžetā un pašvaldību finansu
   izlīdzināšanas fondā Ministru kabineta noteiktajā kārtībā.

   2. Nodokļa summas ietver arī nodokļa parādu, nodokļa palielinājumu atbilstoši
   Latvijas Bankas noteiktajai refinansēšanas likmei, nokavējuma naudu un soda naudu
   par nodokļu likumu pārkāpumiem.

   (19.12.1996. likuma redakcijā, kas stājas spēkā 01.01.1997.)

   27. pants. Pašvaldību pienākumi

   1. Pašvaldībām ir pienākums veikt nepieciešamos pasākumus, lai nodrošinātu grāmatiņu
   un karšu izsniegšanu savas administratīvās teritorijas iedzīvotājiem, kā arī citus
   nodokļa iekasēšanai nepieciešamos pasākumus, kas saistīti ar to nodokļa maksātāju
   reģistrāciju, kuri gūst ienākumus no īpašuma vai uzņēmējdarbības, kā arī jautājumiem
   par šo nodokļa maksātāju ienākumu no īpašuma vai uzņēmējdarbības novērtēšanu.

   2. Nodokļa administrēšanas funkciju sadalījumu starp Valsts ieņēmumu dienestu un
   pašvaldībām nosaka Ministru kabinets.

   (31.05.1995. likuma redakcijā, kas stājas spēkā 04.07.1995.)

   VIII nodaļa
   LIKUMA IEVĒROŠANAS UN PILDĪŠANAS NODROŠINĀJUMS

   28. pants. Maksātāja pienākumi

   Maksātāja pienākums ir:

   1) šajā likumā noteiktajos termiņos un kārtībā sastādīt un iesniegt nodokļu
   inspekcijai pēc savas dzīvesvietas deklarāciju vai paziņojumu;

   2) šajā likumā noteiktajos termiņos un kārtībā iemaksāt budžetā nodokli;

   3) nodrošināt nodokļu inspekcijas pārstāvjiem iespēju iekļūt telpās un teritorijā,
   kas izmantota apliekamā ienākuma gūšanai;

   4) uzskaitīt ienākumus un izdevumus, kas gūti vai izdarīti, veicot saimniecisko
   darbību, uzglabāt izdevumus apliecinošos dokumentus un uzrādīt tos vai iesniegt to
   kopijas nodokļu inspekcijai pēc tās pieprasījuma;

   5) uz nodokļu inspekcijas koriģētās deklarācijas pamata iemaksāt budžetā trūkstošo
   nodokļa summu;

   6) ziņot nodokļu inspekcijai par nolūku veikt saimniecisko darbību vai individuālo
   darbu un par gaidāmajiem ienākumiem no šīs darbības;

   7) ziņot nodokļu inspekcijai par saimnieciskās darbības pārtraukšanu, mēneša laikā
   iesniedzot paziņojumu par ienākumiem, kas šajā periodā gūti no saimnieciskās
   darbības, un ar to gūšanu saistītajiem izdevumiem.

   (31.05.1995. likuma redakcijā, kas stājas spēkā 04.07.1995.)

   29. pants. Darba devēja pienākumi

   1. Darba devēja pienākums ir šajā likumā noteiktajos termiņos un kārtībā:

   1) aprēķināt, ieturēt un iemaksāt budžetā algas nodokli no darbiniekam izmaksātajām
   summām, norādot maksātāja dzīvesvietu;

   2) informēt darbinieku un kontrolējošo nodokļu inspekciju pēc savas atrašanās vietas
   par taksācijas gadā darbiniekam izmaksātajām summām un no tām budžetā iemaksāto
   algas nodokli;

   3) uzglabāt darba samaksas aprēķināšanu un izmaksu apliecinošus dokumentus likuma
   "Par grāmatvedību" 10.pantā noteikto termiņu;

   4) par katru mēnesi aprēķinātajām, ieturētajām un budžetā ieskaitītajām nodokļa
   summām iesniegt pārskatu Valsts ieņēmumu dienesta nodaļai pēc savas atrašanās vietas
   ne vēlāk kā līdz tam sekojošā mēneša 15.datumam;

   5) par nerezidentiem ieturēto nodokli no ienākumiem, no kuriem saskaņā ar šā likuma
   17.panta divpadsmitās daļas noteikumiem ir jāietur nodoklis izmaksas vietā, iesniegt
   pārskatu līdz nākamā mēneša 15.datumam.

   2. Pārskaitīt (ieskaitīt) budžetā nodokli no darba devēja līdzekļiem, neieturot to
   no darbinieka, ir aizliegts, izņemot nodokļa pamatparāda palielinājumu atbilstoši
   Latvijas Bankas noteiktajai refinansēšanas likmei un soda sankcijas, kas darba
   devējam jāmaksā par nodokļu likumu pārkāpumiem.

   3. Šā un 31., 31.^2, 32., 33. panta noteikumi attiecas arī uz personu - ienākuma
   izmaksātāju, kas izmaksā ienākumu, no kura saskaņā ar šo likumu vai citiem nodokļu
   likumiem ir jāietur nodoklis ienākuma izmaksas vietā.

   (Ar grozījumiem, kas izdarīti ar 14.01.1994. un 19.12.1996. likumu, kas stājas spēkā
   01.01.1997.)

   30. pants. Maksātāja tiesības

   Maksātājam ir šādas tiesības:

   1) iesniegt nodokļu inspekcijai motivētu prasību sadalīt taksācijas gadam noteikto
   apliekamo ienākumu pa iepriekšējiem gadiem, ja minētais ienākums gūts vairāku gadu
   darba rezultātā;

   2) pēc gada ienākumu deklarācijas iesniegšanas, kā arī šā likuma 20. panta ceturtajā
   daļā noteiktajos gadījumos taksācijas perioda (kalendārā gada) laikā pieprasīt, lai
   nodokļu inspekcija kompensē pārmaksāto nodokļa summu;

   3) pieprasīt, lai nodokļu inspekcija atmaksā rezumējošā kārtībā kļūdaini samaksāto
   nodokļa summu;

   4) iepazīties ar nodokļu inspekcijas veikto pārbaužu aktiem, ciktāl šīs pārbaudes
   attiecas uz maksātāju;

   5) pārsūdzēt likumdošanas aktos paredzētajā kārtībā nodokļu inspekcijas lēmumus.

   (31.05.1995. likuma redakcijā, kas stājas spēkā 04.07.1995.)

   31. pants. Darba devēja (ienākuma izmaksātāja) atbildība par termiņā nesamaksāto
   nodokli

   1. Ja darba devējs (ienākuma izmaksātājs) no darbinieka darba samaksas (personai
   izmaksājamā ienākuma) ieturēto nodokli šā likuma 17.panta piektajā daļā noteiktajā
   termiņā nav iemaksājis budžetā, viņš budžetā iemaksā nesamaksātā nodokļa
   (pamatparāds) summu, nesamaksātā nodokļa summas palielinājuma (pamatparāda
   palielinājums) naudu saskaņā ar šā panta otrās daļas noteikumiem un nokavējuma naudu
   atbilstoši šā panta trešās daļas noteikumiem.

   2. Termiņā ieturētās, bet šā likuma 17.panta piektajā un divpadsmitajā daļā
   noteiktajā termiņā budžetā neiemaksātās nodokļa summas (pamatparāds) tiek
   palielinātas atbilstoši Latvijas Bankas noteiktajai refinansēšanas likmei visā
   kavējuma periodā par katru nokavēto nodokļa samaksas dienu.

   3. Par termiņā ieturēto, bet šā likuma 17.panta piektajā un divpadsmitajā daļā
   noteiktajā termiņā budžetā neiemaksāto nodokļa summu (pamatparāds) tiek aprēķināta
   nokavējuma nauda no laikā nesamaksātā pamatparāda 0,1 procenta apmērā par katru
   nokavēto nodokļa samaksas dienu.

   (19.12.1996. likuma redakcijā, kas stājas spēkā 01.01.1997.)

   31.^1 pants. Maksātāja atbildība par termiņā nesamaksāto nodokli

   1. Ja maksātājs šā likuma 18.panta trešajā daļā noteiktajos termiņos neveic nodokļa
   avansa maksājumus, viņš papildus nokavētajam nodokļa maksājumam iemaksā budžetā
   nesamaksātās nodokļa summas palielinājumu (pamatparāda palielinājums) saskaņā ar šā
   likuma 31.panta otrās daļas noteikumiem un nokavējuma naudu atbilstoši šā likuma
   31.panta trešās daļas noteikumiem.

   2. Ja maksātājs šā likuma 19.panta trešajā daļā noteiktajā termiņā neiemaksā budžetā
   rezumējošā kārtībā aprēķināto nodokli, viņam, sākot ar nākamo maksājuma termiņam
   sekojošo dienu, ir aprēķināms nesamaksātās nodokļa summas palielinājums (pamatparāda
   palielinājums) saskaņā ar šā likuma 31.panta otrās daļas noteikumiem un nokavējuma
   nauda atbilstoši šā likuma 31.panta trešās daļas noteikumiem.

   (19.12.1996. likuma redakcijā, kas stājas spēkā 01.01.1997.)

   31.^2 pants. Darba devēja (ienākuma izmaksātāja) atbildība par nepilnīgu nodokļa
   ieturēšanu

   1. Ja darba devējs (ienākuma izmaksātājs), pārkāpdams šā likuma prasības, nav
   ieturējis nodokli no visa personas apliekamā ienākuma un izmaksājis bez nodokļa
   ieturēšanas summas, no kurām atbilstoši šim likumam nodoklis ir ieturams izmaksas
   vietā, viņam ir jāsamaksā nodokļa iztrūkstošā summa un soda nauda nodokļa
   iztrūkstošās summas apmērā.

   2. Ja darba devējs (ienākuma izmaksātājs) nav laikā ieturējis no darbinieka darba
   samaksas (personai izmaksājamā ienākuma) nodokli, kā arī ieturēto nodokļa summu nav
   iemaksājis budžetā, nesamaksātā nodokļa summas palielinājums (pamatparāda
   palielinājums) un nokavējuma nauda tiek aprēķināta par laika periodu, sākot ar
   nākamo dienu pēc dienas, kad nodoklis bija jāietur un jāiemaksā budžetā atbilstoši
   šā likuma 17.panta piektās un divpadsmitās daļas noteikumiem.

   3. Darba devējam (ienākuma izmaksātājam), ja viņš līdz nodokļu administrācijas
   pārbaudei (pārbaudes pieteikšanai) pats ir izdarījis nodokļa aprēķina precizējumu,
   ieturējis un iemaksājis budžetā nodokļa iztrūkstošo summu, nepiemēro šā panta
   pirmajā daļā noteikto soda naudu un šā panta otrajā daļā noteikto nokavējuma naudu,
   bet ne vairāk kā vienu reizi taksācijas gadā.

   4. Darba devējs (ienākuma izmaksātājs) nesamaksāto (iztrūkstošo) nodokļa summu un
   soda naudu samaksā 30 dienu laikā no dienas, kad saņemts nodokļu administrācijas
   lēmums par to. Ja maksājumi šajā laikā nav veikti, par katru nokavēto maksājumu
   izdarīšanas dienu, sākot ar 31.dienu pēc nodokļu administrācijas lēmuma saņemšanas,
   tiek aprēķināts nesamaksātās (iztrūkstošās) nodokļa summas un soda naudas
   palielinājums atbilstoši Latvijas Bankas noteiktajai refinansēšanas likmei,
   nokavējuma nauda no nesamaksātās (iztrūkstošās) nodokļa summas un soda nauda.

   (19.12.1996. likuma redakcijā, kas stājas spēkā 01.01.1997.)

   31.^3 pants. Maksātāja atbildība par apliekamā ienākuma samazināšanu

   1. Ja maksātājs, pārkāpdams šā likuma prasības, nav aprēķinājis nodokli no visa
   apliekamā ienākuma, kas atbilstoši šim likumam ir apliekams ar nodokli, izņemot tos
   ienākumus, no kuriem nodoklis bija jāietur izmaksas vietā darba devējam vai citai
   personai, viņam ir jāsamaksā iztrūkstošā nodokļa summa un soda nauda iztrūkstošās
   nodokļa summas apmērā.

   2. Maksātājs nesamaksāto (iztrūkstošo) nodokļa summu un soda naudu samaksā 30 dienu
   laikā no dienas, kad saņemts nodokļu administrācijas lēmums par to. Ja maksājumi
   šajā laikā nav veikti, par katru nokavēto maksājumu izdarīšanas dienu, sākot ar
   31.dienu pēc nodokļu administrācijas lēmuma saņemšanas, tiek aprēķināts nesamaksātās
   (iztrūkstošās) nodokļa summas un soda naudas palielinājums atbilstoši Latvijas
   Bankas noteiktajai refinansēšanas likmei, nokavējuma nauda no nesamaksātās
   (iztrūkstošās) nodokļa summas un soda nauda.

   3. Ja darba devējs (ienākuma izmaksātājs) taksācijas gada laikā nav ieturējis
   nodokli no maksātāja apliekamā ienākuma, no kura atbilstoši šā likuma noteikumiem
   tas bija jāietur ienākuma izmaksas vietā, ir pārtraucis savu darbību Latvijā, ir
   likvidēts vai citādu iemeslu dēļ nav atrodams, taksācijas gada iztrūkstošā nodokļa
   summa ir jāsamaksā pašam maksātājam, izņemot gadījumus, kad uzņēmums likvidēts
   atbilstoši likumdošanas aktu normām un nodokļu parādi dzēsti atbilstoši likuma "Par
   nodokļiem un nodevām" 25.pantam.

   (19.12.1996. likuma redakcijā, kas stājas spēkā 01.01.1997.)

   32. pants. Darba devēja (ienākuma izmaksātāja) atbildība par citiem nodokļu likumu
   pārkāpumiem

   1. Par šajā likumā paredzēto paziņojumu un karšu neiesniegšanu (nenosūtīšanu)
   nodokļu inspekcijai darba devējam (ienākuma izmaksātājam) tiek uzlikta soda nauda 10
   latu apmērā par katru likumā noteiktajā termiņā nenosūtīto dokumentu (vai par katru
   personu). Atkārtota šāda pārkāpuma gadījumā soda naudas apmērs tiek palielināts trīs
   reizes.

   2. Par tādu personu nodarbināšanu, kuras nav iesniegušas grāmatiņu vai karti vai nav
   uzrādījušas darba atļauju, izņemot šā likuma 5.panta otrajā daļā paredzētos
   gadījumus, darba devējam tiek uzlikta soda nauda 100 latu apmērā par katru personu.

   3. Par šā likuma 29.panta pirmās daļas 4.punktā noteikto pārskatu neiesniegšanu
   darba devējam (ienākuma izmaksātājam) tiek uzlikta soda nauda piecu latu apmērā par
   katru personu, kurai kalendārajā mēnesī bija izmaksāts ienākums, neuzrādot to
   pārskatā.

   4. Ja darba devējs (ienākuma izmaksātājs) šā likuma 29.panta pirmās daļas 5.punktā
   noteiktajā termiņā nav iesniedzis pārskatu par ieturēto nodokli no nerezidentiem
   izmaksātajiem ienākumiem, no kuriem ienākuma izmaksas vietā tas bija jāietur, viņam
   tiek uzlikta soda nauda 100 latu apmērā par katru neiesniegto pārskatu.

   (19.12.1996. likuma redakcijā, kas stājas spēkā 01.01.1997.)

   32.^1 pants. Maksātāja atbildība par citiem nodokļu likumu pārkāpumiem

   Maksātājam, kuram atbilstoši šā likuma noteikumiem ir jāiesniedz deklarācija,
   deklarācijas iesniegšanas termiņa neievērošanas gadījumā tiek uzlikta soda nauda
   triju procentu apmērā no ienākuma summas, no kuras taksācijas gada laikā nav
   ieturēts nodoklis, ja deklarācija nav iesniegta visa pēctaksācijas gada laikā, kad
   tas atbilstoši šā likuma prasībām bija jādara.

   (19.12.1996. likuma redakcijā, kas stājas spēkā 01.01.1997.)

   33. pants. Termiņā nesamaksāto nodokļa maksājumu iekasēšana bezstrīda kārtībā

   Termiņā nesamaksātās nodokļa summas piedzen bezstrīda kārtībā atbilstoši likuma "Par
   nodokļiem un nodevām" noteikumiem.

   (19.12.1996. likuma redakcijā, kas stājas spēkā 01.01.1997.)

   34. pants. Citu subjektu pienākumi un atbildība

   1. Uzņēmējsabiedrībām, uzņēmumiem (organizācijām, iestādēm) un citām personām savas
   kompetences ietvaros ir pienākums, ja maksātājs, kas veic saimniecisko darbību, to
   pieprasa, izsniegt viņam maksātāja izdarīto izdevumu rakstveida apliecinājumu
   (kvīti).

   2. Ja saņemts nepamatots atteikums izpildīt šā panta pirmajā daļā minēto prasību,
   Valsts ieņēmumu dienests uzliek vainīgajam administratīvo sodu.

   3. Ja maksātājam izsniegts rakstveida apliecinājums par izdevumiem, kuri faktiski
   nav izdarīti, Valsts ieņēmumu dienests uzliek vainīgajam naudas sodu nepamatoti
   izsniegtajā dokumentā norādītās summas divkāršā apmērā.

   (31.05.1995. likuma redakcijā, kas stājas spēkā 04.07.1995. Otrā daļa stājas spēkā
   vienlaikus ar atbilstošiem grozījumiem Latvijas Administratīvo pārkāpumu kodeksā.
   Sk. 31.05.1995. likuma Pārejas noteikumus.)

   35. pants. Citu subjektu līdzdalība deklarācijas izpildīšanā

   1. Maksātājam ir tiesības pilnvarot deklarācijas izpildīšanai zvērinātu revidentu.

   2. Maksātājam ir pienākums iepazīstināt deklarācijas izpildītāju ar visiem viņa
   rīcībā esošajiem datiem, kas saistīti ar nodokļa aprēķināšanu. Minēto datu nodošanas
   fakts ir apliecināms ar datu nodošanas un pieņemšanas aktu, kuru paraksta maksātājs
   un deklarācijas izpildītājs.

   3. Deklarācijas izpildītājs ir atbildīgs par nodokļa pareizu aprēķināšanu.
   Deklarācijas izpildītāja atbildības pakāpi nosaka nodošanas un pieņemšanas aktā
   minēto datu apjoms.

   36. pants. Rajonu (republikas pilsētu) nodokļu inspekcijas kompetence

   Rajonu (republikas pilsētu) nodokļu inspekcijas, kā ari šo iestāžu ierēdņu tiesības,
   pienākumus un atbildību regulē likums «Par Valsts ieņēmumu dienestu» (Latvijas
   Republikas Saeimas un Ministru Kabineta Ziņotājs, 1993, 34).

   (14.01.1994. likuma redakcijā, kas stājas spēkā 19.01.1994.)

   37. pants. Ienākuma nodokļa maksātāja kods

   Visas Latvijas Republikā pastāvīgi dzīvojošās personas, kas gūst ienākumus, tiek
   reģistrētas ienākuma nodokļa maksātāju reģistrā un tām tiek piešķirts nodokļa
   maksātāja kods, kas sastāv no personas koda un maksātāja dzīvesvietas koda.

   Nodokļa maksātāja kods taksācijas gada laikā netiek mainīts. Ja maksātājs gada laikā
   maina dzīvesvietu, par to iepriekšējās dzīvesvietas Latvijas Republikas nodokļu
   inspekcija pēc Iedzīvotāju reģistra ziņām taksācijas gada beigās izdara nodokļa
   maksātāja koda izmaiņas.

   (Ar grozījumiem, kas izdarīti ar 14.01.1994. likumu, kas stājas spēkā 19.01.1994.)

   38. pants. Dokumentārais nodrošinājums

   Šā likuma izpildes nodrošināšanai nepieciešamos lēmumus pieņem Ministru kabinets vai
   Valsts ieņēmumu dienests likumā «Par Valsts ieņēmumu dienestu» noteiktās kompetences
   ietvaros.

   (14.01.1994. likuma redakcijā, kas stājas spēkā 19.01.1994.)

   Pārejas noteikumi

   (19.12.1996. likuma redakcijā, kas stājas spēkā 01.01.1997.)

   1. 1996.gada 19.decembrī izdarītie grozījumi likuma 19.panta otrajā daļā un 20.pantā
   piemērojami arī 1996.gada ienākumu deklarēšanai. Pensijas saņēmējam, ja tas
   1996.gadā nav saņēmis citus ar nodokli neapliekamus ienākumus vai to kopējā summa
   nepārsniedz taksācijas gadam noteikto neapliekamā minimuma apmēru, piemērojot
   grozījumus likumā 20.pantā, ir tiesības neiesniegt deklarāciju.

   2. Ministru kabinetam 15 dienu laikā pēc likuma izsludināšanas apstiprināt 1996.gada
   ienākumu deklarācijas veidlapu.

   3. (Izslēgts ar 02.10.1997. likumu, kas stājas spēkā 28.10.1997.)

   Latvijas Republikas Augstākās Padomes priekšsēdētājs A. GORBUNOVS

   Latvijas Republikas Augstākās Padomes sekretārs I. DAUDIŠS
   Rīgā 1993. gada 11. maijā
   PIEZĪMES:

   31.05.1995. likuma "Grozījumi likumā "Par iedzīvotāju ienākuma nodokli""
   Pārejas noteikumi:
   "1. Ministru kabinetam līdz šā gada 1.jūlijam iesniegt Saeimai likumprojektu par
   nodokļa maksātājam piederošā īpašuma (pēc stāvokļa uz 1996.gada 1.janvāri)
   deklarēšanu.
   2. Lauksaimniecības produkcijas ražotājiem, kuri ir iedzīvotāju ienākuma nodokļa
   maksātāji, 1995.gadā avansa maksājumi nav jāizdara. Nodoklis par 1995.gada laikā
   gūto ienākumu jānomaksā termiņā, kādu likums paredz atbilstoši nomaksas rezumējošai
   kārtībai.
   3. Likuma 3.panta trešās daļas 5.punktā minētajiem ienākumiem netiek piemērota šajā
   likumā paredzētā aplikšana ar iedzīvotāju ienākuma nodokli, kamēr nav izdarīti
   atbilstoši grozījumi likumā "Par ārvalstu ieguldījumiem Latvijas Republikā".
   4. Iedzīvotāju ienākuma nodokļa ieturēšana no grūtniecības un pēcdzemdību
   atvaļinājuma pabalstiem tiek pārtraukta ar 1996.gada 1.janvāri.
   5. Grozījumi likuma "Par iedzīvotāju ienākuma nodokli" 13.panta pirmajā daļā, kā arī
   trešajā daļā, kura nosaka ierobežojumu pirmās daļas 1.punkta piemērošanai, grozījumi
   15.pantā stājas spēkā ar 1996.gada 1.janvāri.
   (Grozījumi 15.pantā iekļauti likuma redakcijā uz 01.01.1996.)
   6. Likuma "Par iedzīvotāju ienākuma nodokli" 17.panta ceturtā daļa spēku zaudē ar
   1996.gada 1.janvāri.
   7. Ministru kabinetam 15 dienu laikā iesniegt Saeimai likumprojektu "Grozījumi
   Latvijas Administratīvo pārkāpumu kodeksā", kurā tiktu noteikta atbildība par likuma
   "Par iedzīvotāju ienākuma nodokli" 34.panta pirmajā daļā minēto prasību
   neizpildīšanu.
   Likuma 34.panta otrā daļa stājas spēkā vienlaikus ar atbilstošiem grozījumiem
   Latvijas Administratīvo pārkāpumu kodeksā."

   29.02.1996. likuma "Grozījumi likumā "Par iedzīvotāju ienākuma nodokli""
   Pārejas noteikumi:
   "Nodokļa ieturēšana saskaņā ar šā likuma noteikumiem izdarāma no maksājumiem, kas
   veikti pēc 1996.gada 1.aprīļa."
   © Oficiālais izdevējs "Latvijas Vēstnesis"
