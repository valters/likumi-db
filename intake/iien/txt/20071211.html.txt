   [IMG]
   Publicēts:
   "Latvijas Vēstnesis", 32, 01.06.1993., "Ziņotājs", 22/23, 10.06.1993.
   Izdevējs: Augstākā PadomeVeids: likumsPieņemts: 11.05.1993.Stājas spēkā: 01.01.1994.
   Attēlotā redakcija: 11.12.2007. - 31.12.2007. Vēsturiskā
   Grozījumi:
   14.01.1994. likums / LV, 7 (138), 19.01.1994. / Stājas spēkā 19.01.1994. 27.10.1994.
   likums / LV, 130 (261), 05.11.1994. / Stājas spēkā 05.11.1994. 01.03.1995. likums /
   LV, 34 (317), 04.03.1995. / Stājas spēkā 04.03.1995. 31.05.1995. likums / LV, 94
   (377), 20.06.1995. / Stājas spēkā 04.07.1995. 29.02.1996. likums / LV, 46 (531),
   13.03.1996. / Stājas spēkā 27.03.1996. 19.12.1996. likums / LV, 1/2 (716/717),
   03.01.1997. / Stājas spēkā 01.01.1997. 02.10.1997. likums / LV, 265/267 (980/982),
   14.10.1997. / Stājas spēkā 28.10.1997. 20.11.1997. likums / LV, 315/316 (1030/1031),
   05.12.1997. / Stājas spēkā 19.12.1997. 25.11.1999. likums / LV, 416/419 (1876/1879),
   15.12.1999. / Stājas spēkā 01.01.2000. 27.01.2000. likums / LV, 40/41 (1951/1952),
   09.02.2000. / Stājas spēkā 23.02.2000. 30.11.2000. likums / LV, 452/453 (2363/2364),
   14.12.2000. / Stājas spēkā 01.01.2001. 22.11.2001. likums / LV, 178 (2565),
   07.12.2001. / Stājas spēkā 01.01.2002. 21.02.2002. likums / LV, 34 (2609),
   01.03.2002. / Stājas spēkā 01.04.2002. 19.06.2003. likums / LV, 99 (2864),
   03.07.2003. / Stājas spēkā 01.01.2004. 11.12.2003. likums / LV, 182 (2947),
   24.12.2003. / Stājas spēkā 01.01.2004. 22.04.2004. likums / LV, 69 (3017),
   01.05.2004., Ziņotājs, 10, 29.04.2004. / Stājas spēkā 01.05.2004. 22.04.2004. likums
   / LV, 69 (3017), 01.05.2004., Ziņotājs, 10, 29.04.2004. / Stājas spēkā 01.05.2004.
   20.12.2004. likums / LV, 206 (3154), 24.12.2004. / Stājas spēkā 01.01.2005.
   10.03.2005. likums / LV, 48 (3206), 23.03.2005. / Stājas spēkā 06.04.2005.
   20.10.2005. likums / LV, 179 (3337), 09.11.2005. / Stājas spēkā 01.01.2006.
   08.06.2006. likums / LV, 95 (3463), 20.06.2006. / Stājas spēkā 04.07.2006.
   28.09.2006. likums / LV, 166 (3534), 18.10.2006. / Stājas spēkā 01.11.2006.
   19.12.2006. likums / LV, 207 (3575), 29.12.2006. / Stājas spēkā 01.01.2007.
   19.12.2006. likums / LV, 1 (3577), 02.01.2007. / Stājas spēkā 16.01.2007.Satversmes
   tiesas 11.04.2007. spriedums / LV, 62 (3638), 17.04.2007. / Stājas spēkā 17.04.2007.
   17.05.2007. likums / LV, 85 (3661), 29.05.2007. / Stājas spēkā 12.06.2007.
   08.11.2007. likums / LV, 190 (3766), 27.11.2007. / Stājas spēkā 11.12.2007.
   Satura rādītājs:
     * I nodaļa VISPĀRĪGIE NOTEIKUMI
          * 1. pants. Iedzīvotāju ienākuma nodokļa struktūra
          * 2. pants. Nodokļa maksātāji
          * 3. pants. Ar nodokli apliekamais objekts
          * 4. pants. Nodokļa aprēķināšanas un ņemšanas veids
          * 5. pants. Ierobežojumi darba devējam
          * 6. pants. Ierobežojumi darbiniekam
     * II nodaļa GADA APLIEKAMĀ IENĀKUMA NOTEIKŠANA
          * 7. pants. Maksātāja gada ienākums
          * 8. pants. Gada apliekamā ienākuma avoti
          * 9. pants. Ar nodokli neapliekamo ienākumu veidi
          * 10. pants. Attaisnotie izdevumi
          * 11. pants. No saimnieciskās darbības gūtā apliekamā ienākuma noteikšana
          * 11.^1 pants. Īpaši noteikumi saimnieciskās darbības ienākuma noteikšanai
            maksātājiem, kas kārto grāmatvedību divkāršā ieraksta sistēmā
          * 11.^2 pants. Īpaši noteikumi fiziskās personas — individuālā uzņēmuma (arī
            zemnieka un zvejnieka saimniecības) īpašnieka — saimnieciskās darbības
            ienākuma noteikšanai
          * 11.^3 pants. Zaudētie parādi
          * 11.^4 pants. Stihisku nelaimju rezultātā un citādā piespiedu kārtā ciestie
            saimnieciskās darbības zaudējumi
          * 11.^5 pants. Īpaši noteikumi taksācijas gadā norakstāmā pamatlīdzekļu
            nolietojuma un atsevišķu saimnieciskās darbības izdevumu veidu noteikšanai
          * 11.^6 pants. Īpaši noteikumi ienākuma noteikšanai no saimnieciskajā darbībā
            izmantota nekustamā īpašuma atsavināšanas vai pārklasificēšanas par
            personiskajām vajadzībām izmantojamu lietu
          * 11.^7 pants. Īpaši noteikumi ienākuma noteikšanai no lauksaimniecības
            uzņēmuma vai lauksaimniecības zemes atsavināšanas
          * 11.^8 pants. Īpaši noteikumi saimnieciskās darbības ienākuma noteikšanai
            fiksētā ienākuma nodokļa maksātājiem
          * 12. pants. Maksātāja gada neapliekamais minimums
          * 13. pants. Atvieglojumi maksātājam
          * 14. pants. Maksātāja attaisnoto izdevumu un atvieglojumu pamatojums
     * III nodaļa NODOKĻA APRĒĶINĀŠANA
          * 15. pants. Nodokļa likmes
          * 16. pants. Vērtības izteiksme
     * IV nodaļa NODOKĻA IETURĒŠANAS UN MAKSĀŠANAS KĀRTĪBA
          * 17. pants. Algas nodokļa ieturēšana un maksāšana un nodokļa ieturēšana no
            ienākumiem, kuri nav saistīti ar darba attiecībām
          * 18. pants. Nodokļa aprēķināšana no saimnieciskās darbības ienākuma un tā
            maksāšana avansā
          * 19. pants. Iedzīvotāju ienākuma nodokļa aprēķināšanas un maksāšanas
            rezumējošā kārtība
          * 20. pants. Ienākumu deklarēšanas atvieglojumi
     * V nodaļa DEKLARĀCIJAS KONTROLĒŠANA UN KORIĢĒŠANA
          * 21. pants. Kontrolējošā finanšu iestāde
          * 22. pants. Deklarācijas kontrolēšana un apliekamā ienākuma noteikšana uz
            aprēķinu pamata
          * 23. pants. Deklarācijas koriģēšana
     * VI nodaļa STARPVALSTU LĪGUMI
          * 24. pants. Starpvalstu līgumu piemērošana
     * VII nodaļa BUDŽETU KOMPETENCE
          * 25. pants. Nodokļa maksāšanas vieta
          * 26. pants. Nodokļa sadalīšana
          * 27. pants. Pašvaldību pienākumi
     * VIII nodaļa LIKUMA IEVĒROŠANAS UN PILDĪŠANAS NODROŠINĀJUMS
          * 28. pants. Maksātāja pienākumi
          * 29. pants. Darba devēja pienākumi
          * 29.^1 pants. Valsts ieņēmumu dienesta pienākumi
          * 30. pants. Maksātāja tiesības
          * 31. pants. Darba devēja (ienākuma izmaksātāja) atbildība par termiņā
            nesamaksāto nodokli
          * 31.^1 pants. Maksātāja atbildība par termiņā nesamaksāto nodokli
          * 31.^2 pants. Darba devēja (ienākuma izmaksātāja) atbildība par nepilnīgu
            nodokļa ieturēšanu
          * 31.^3 pants. Maksātāja atbildība par apliekamā ienākuma samazināšanu
          * 32. pants. Darba devēja (ienākuma izmaksātāja) atbildība par citiem nodokļu
            likumu pārkāpumiem
          * 32.^1 pants. Maksātāja atbildība par citiem likuma pārkāpumiem
          * 33. pants. Termiņā nesamaksāto nodokļa maksājumu iekasēšana bezstrīda
            kārtībā
          * 34. pants. Citu subjektu pienākumi un atbildība
          * 35. pants. Citu subjektu līdzdalība deklarācijas izpildīšanā
          * 36. pants. Rajonu (republikas pilsētu) Valsts ieņēmumu dienesta
            teritoriālās iestādes kompetence
          * 37. pants. Ienākuma nodokļa maksātāja kods
          * 38. pants. Dokumentārais nodrošinājums
          * 39. pants. Likuma normu piemērošanas kārtība
     * Pārejas noteikumi
          * 1. punkts
          * 2. punkts
          * 3. punkts
          * 4. punkts
          * 5. punkts
          * 6. punkts
          * 7. punkts
          * 8. punkts
          * 9. punkts
          * 10. punkts
          * 11. punkts
          * 12. punkts
          * 13. punkts
          * 14. punkts
          * 15. punkts
          * 16. punkts
          * 17. punkts
          * 18. punkts
          * 19. punkts
          * 20. punkts
          * 21. punkts
          * 22. punkts
          * 23. punkts
          * 24. punkts
          * 25. punkts
          * 26. punkts
          * 27. punkts
          * 28. punkts
          * 29. punkts
          * 30. punkts
          * 31. punkts
          * 32. punkts
          * 33. punkts
          * 34. punkts
          * 35. punkts
          * 36. punkts
          * 37. punkts
          * 38. punkts
          * 39. punkts
          * 40. punkts
     * Pielikums
   LATVIJAS REPUBLIKAS LIKUMS
   Par iedzīvotāju ienākuma nodokli
   I nodaļa
   VISPĀRĪGIE NOTEIKUMI

   1. pants. Iedzīvotāju ienākuma nodokļa struktūra

   1. Iedzīvotāju ienākuma nodoklis (turpmāk — nodoklis) ir nodoklis, ar ko apliek
   fiziskās personas gūtos ienākumus, un tas sastāv no:

   1) algas nodokļa, ko par darbinieka gūtajiem ienākumiem aprēķina un maksā darba
   devējs;

   2) patentmaksas, kas ir pašvaldību noteikts avansa maksājums par atsevišķu veidu
   saimnieciskās darbības veikšanu;

   3) nodokļa par ienākumiem no saimnieciskās darbības, ja tie nav uzņēmumu ienākuma
   nodokļa objekts, un nodokļa no citiem ienākuma avotiem.

   2. Nodoklis tiek aprēķināts un iemaksāts budžetā divējādā kārtībā: avansā, arī algas
   nodokļa un patentmaksas veidā, un rezumējošā kārtībā, sastādot gada ienākumu
   deklarāciju (turpmāk — deklarācija).

   (31.05.1995. likuma redakcijā ar grozījumiem, kas izdarīti ar 19.12.1996. un
   25.11.1999. likumu, kas stājas spēkā 01.01.2000.)

   2. pants. Nodokļa maksātāji

   Nodokli maksā fiziskās personas (turpmāk — maksātāji):

   1) kas atbilstoši likumam "Par nodokļiem un nodevām" ir iekšzemes nodokļu maksātāji
   (turpmāk — arī rezidenti) un taksācijas periodā (kalendārajā gadā) ir guvuši
   ienākumus Latvijas Republikā un/vai ārvalstīs;

   2) kas atbilstoši likumam "Par nodokļiem un nodevām" ir ārvalstu nodokļu maksātāji
   (turpmāk — arī nerezidenti) un taksācijas periodā ir guvuši ienākumus Latvijas
   Republikā;

   3) individuālo uzņēmumu, arī zemnieku un zvejnieku saimniecību īpašnieki, kas
   taksācijas periodā (kalendārajā gadā) ir guvuši ienākumus, kuri nav aplikti ar
   uzņēmumu ienākuma nodokli.

   (31.05.1995. likuma redakcijā ar grozījumiem, kas izdarīti ar 19.12.2006. likumu,
   kas stājas spēkā 01.01.2007.)

   3. pants. Ar nodokli apliekamais objekts

   1. Ar nodokli tiek aplikts iekšzemes nodokļa maksātāja taksācijas perioda (kalendārā
   gada) apliekamo ienākumu apjoms. Algas nodokļa objekts ir maksātāja mēneša
   apliekamie ienākumi.

   2. Iekšzemes nodokļa maksātāja gada (algas nodokļa maksātāja — mēneša) apliekamais
   ienākums ir viņa gada (mēneša) ienākums, izņemot šā likuma 9.pantā minētos
   neapliekamos ienākumus, no kura tiek atskaitīti:

   1) šā likuma 10.pantā noteiktie attaisnotie izdevumi;

   2) maksātāja gada (mēneša) neapliekamais minimums;

   3) šā likuma 13.pantā noteiktie atvieglojumi.

   3. Ārvalsts nodokļa maksātāja (nerezidenta) ar nodokli apliekamais ienākums ir:

   1) ienākums no algota darba, ieskaitot darbu, kas veikts Latvijas Republikā tāda
   darba devēja labā, kurš nav Latvijas Republikas rezidents vai kuram nav pastāvīgās
   pārstāvniecības Latvijas Republikā, vai darbu, kas veikts ārpus Latvijas Republikas
   Latvijas Republikas darba devēja labā;

   2) ienākums no profesionālās darbības, kas veikta Latvijas Republikas rezidentu vai
   nerezidentu pastāvīgo pārstāvniecību labā Latvijas Republikā vai ārpus tās;

   3) ienākums no mākslinieku, sportistu vai treneru profesionālās darbības Latvijas
   Republikā neatkarīgi no tā, vai šo ienākumu saņem pats mākslinieks, sportists vai
   treneris, vai cita juridiskā vai fiziskā persona;

   4) ienākums no pienākumu pildīšanas Latvijas Republikā reģistrētas
   kapitālsabiedrības vai kooperatīvās sabiedrības padomē vai valdē neatkarīgi no tā,
   vai ienākums tiek saņemts no Latvijas Republikā reģistrētas kapitālsabiedrības vai
   kooperatīvās sabiedrības vai no citas kapitālsabiedrības vai kooperatīvās
   sabiedrības, kas nav Latvijas Republikas rezidents. Pie šādiem ienākumiem pieder arī
   saistībā ar darba braucieniem un komandējumiem izmaksātās summas, kuras pārsniedz
   normatīvajos aktos, kas nosaka kārtību, kādā atlīdzināmi ar komandējumiem un
   darbinieku darba braucieniem saistītie izdevumi, noteiktās normas;

   5) ienākums no Latvijas Republikā reģistrētas personālsabiedrības;

   6) ienākums likvidācijas kvotas veidā no Latvijas Republikā reģistrētas
   komercsabiedrības vai kooperatīvās sabiedrības likvidācijas — tādā apmērā, kādā tas
   pārsniedz izmaksājamo dividendi;

   7) ienākums no Latvijas Republikā esoša nekustamā īpašuma izmantošanas;

   7^1) ienākums no Latvijas Republikā esoša nekustamā īpašuma atsavināšanas;

   8) ienākums no kustamā īpašuma izmantošanas Latvijas Republikā;

   9) personiskās palīgsaimniecības, piemājas saimniecības, kā arī zemnieku un
   zvejnieku saimniecības ienākums no lauksaimnieciskās ražošanas;

   9^1) ienākums no augoša meža pārdošanas un kokmateriālu pārdošanas;

   10) dividendes saskaņā ar likumā "Par uzņēmumu ienākuma nodokli" noteikto likmi;

   11) procentu ienākums, izņemot šā likuma 9.panta pirmajā daļā noteiktos procentu
   ienākumus;

   12) samaksa par intelektuālo īpašumu:

   a) autoratlīdzība (honorārs) par zinātnes, literatūras un mākslas darbu, atklājumu,
   izgudrojumu un rūpniecisko paraugu darbu radīšanu, ņemot vērā izdevumu normas, kuras
   saskaņā ar šā likuma 10.panta pirmās daļas 4.punktu noteicis Ministru kabinets,

   b) maksājumi par pārējiem intelektuālā īpašuma veidiem saskaņā ar likuma "Par
   uzņēmumu ienākuma nodokli" 3.panta ceturtās daļas 4.punkta "a" apakšpunktā noteikto
   likmi;

   13) apdrošināšanas atlīdzība, kas saskaņā ar dzīvības, veselības un negadījuma
   apdrošināšanas līgumu, kuru apdrošinātā interesēs noslēdzis darba devējs (vai cits
   apdrošinājuma ņēmējs — juridiskā persona), izmaksāta, pienākot apdrošināšanas līgumā
   paredzētajam līguma beigu termiņam vai laužot līgumu pirms termiņa;

   14) pensijas, kas izmaksātas saskaņā ar Latvijas Republikas likumiem;

   15) papildpensijas kapitāls, kas veidojies no darba devēja veiktajām iemaksām
   privātajos pensiju fondos atbilstoši licencētiem pensiju plāniem un izmaksāts
   pensiju plānu dalībniekiem.

   4. Atbilstoši šā panta trešās daļas 7.^1 punktam nerezidenta ienākums no Latvijā
   esoša nekustamā īpašuma atsavināšanas ietver arī ienākumu no kapitāla daļu, akciju
   vai cita veida līdzdalības atsavināšanas Latvijā vai ārvalstī izveidotā
   komercsabiedrībā vai citā personā (likuma "Par uzņēmumu ienākuma nodokli" izpratnē),
   ja atsavināšanas gadā vai iepriekšējā gadā vairāk nekā 50 procentus no šādas
   personas aktīvu vērtības tieši vai netieši (caur līdzdalību vienā vai vairākās citās
   Latvijā vai ārvalstī izveidotās personās) veido vai ir veidojis Latvijā esošs
   nekustamais īpašums. Nekustamā īpašuma īpatsvaru personas aktīvu vērtībā nosaka,
   pamatojoties uz personas bilances datiem pēc stāvokļa attiecīgā gada sākumā. Ja
   nekustamā īpašuma īpatsvars aktīvu vērtībā iepriekšējā gada laikā ir mainījies, jo
   ir notikusi nekustamā īpašuma atsavināšana, kuras rezultāts ņemts vērā personas
   apliekamajā ienākumā, tad vērā ņem tikai nekustamā īpašuma īpatsvaru bilances aktīvu
   vērtībā atsavināšanas gadā.

   5. Ienākumu no nekustamā īpašuma atsavināšanas nosaka saskaņā ar šā likuma 8.panta
   sesto, septīto, astoto un devīto daļu.

   (31.05.1995. likuma redakcijā ar grozījumiem, kas izdarīti ar 19.12.1996.,
   25.11.1999., 30.11.2000., 11.12.2003., 20.12.2004., 20.10.2005., 19.12.2006. un
   17.05.2007. likumu, kas stājas spēkā 12.06.2007.)

   4. pants. Nodokļa aprēķināšanas un ņemšanas veids

   1. Nodokli aprēķina un budžetā iemaksā:

   1) (maksātāja) algas nodokli — darba devējs;

   2) no ienākumiem, kas noteikti šā likuma 17.panta desmitajā un divpadsmitajā daļā, —
   to izmaksātājs;

   3) no šā likuma 1.panta pirmās daļas 3.punktā minētajiem ienākumiem, kā arī
   patentmaksu — maksātājs;

   4) ja maksātāju nodarbina darba devējs — ārvalstu nodokļu maksātājs, algas nodokli —
   darba devējs vai pats maksātājs saskaņā ar Ministru kabineta noteikumiem;

   5) tāda maksātāja algas nodokli, kura darbu apmaksā no Latvijas Republikai
   piešķirtajiem ārvalstu finanšu vai tehniskās palīdzības vai starptautisko finanšu
   institūciju aizdevuma līdzekļiem, — darba devējs vai pats maksātājs saskaņā ar
   Ministru kabineta noteikumiem.

   2. Maksātājs, izņemot personas, kas minētas šā likuma 20.pantā, maksā nodokli
   atbilstoši deklarācijai rezumējošā kārtībā. Taksācijas gada laikā tiek izdarīti
   nodokļa avansa maksājumi.

   3. Avansa maksājumu apmēru maksātājam, kas gūst ienākumus no saimnieciskās darbības,
   no kuras ienākumiem jāmaksā iedzīvotāju ienākuma nodoklis, nosaka saskaņā ar
   Ministru kabineta noteikumiem.

   4. Fiziskajai personai — nerezidentam, iegūstot rezidenta statusu, nerezidenta
   statusā aprēķinātais un budžetā iemaksātais nodoklis ir galīgais nodoklis.

   (31.05.1995. likuma redakcijā ar grozījumiem, kas izdarīti ar 25.11.1999.,
   30.11.2000., 11.12.2003., 20.10.2005. un 19.12.2006. likumu, kas stājas spēkā
   01.01.2007.)

   5. pants. Ierobežojumi darba devējam

   (Izslēgts ar 30.11.2000. likumu, kas stājas spēkā 01.01.2001.)

   6. pants. Ierobežojumi darbiniekam

   Katram Latvijas Republikas iedzīvotājam var būt tikai viena algas nodokļa grāmatiņa
   (turpmāk — grāmatiņa), kuru izsniedz Valsts ieņēmumu dienesta teritoriālā iestāde
   vai pašvaldība pēc personas dzīvesvietas. Grāmatiņa iesniedzama pamatdarba vietā.
   Grāmatiņu izsniegšanas kārtību nosaka Ministru kabinets.

   (30.11.2000. likuma redakcijā, kas stājas spēkā 01.01.2001.)

   II nodaļa
   GADA APLIEKAMĀ IENĀKUMA NOTEIKŠANA

   7. pants. Maksātāja gada ienākums

   Maksātāja gada ienākums ir visa taksācijas perioda (kalendārā gada) laikā iegūto
   naudas, naturālo vērtību un saņemto pakalpojumu kopums.

   (31.05.1995. likuma redakcijā, kas stājas spēkā 04.07.1995.)

   8. pants. Gada apliekamā ienākuma avoti

   1. Maksātāja gada apliekamo ienākumu veido ienākumi, par kuriem ir jāmaksā algas
   nodoklis atbilstoši šā panta otrajai, ceturtajai un piektajai daļai, un pārējie šā
   panta trešajā daļā minētie ienākumi.

   2. Pie ienākumiem, par kuriem ir jāmaksā algas nodoklis, atbilstoši Ministru
   kabineta noteikumiem tiek pieskaitīta darba alga, prēmijas, vienreizēja un
   sistemātiska atlīdzība un citi ienākumi, ko darbinieks saņem uz pašreizējo vai
   iepriekšējo darba attiecību pamata komercsabiedrībās, kooperatīvajās sabiedrībās,
   Eiropas komercsabiedrībās, Eiropas kooperatīvajās sabiedrībās, Eiropas ekonomisko
   interešu grupās, valsts un pašvaldību iestādēs, biedrībās, nodibinājumos,
   individuālajos uzņēmumos, zemnieku vai zvejnieku saimniecībās, organizācijās un no
   fiziskajām personām (arī individuālā komersanta), kā arī atlīdzība par valsts
   dienesta pienākumu izpildi un ienākumi no cita darba līguma izpildes.

   2.^1 Algas nodokli maksā par ienākumu, kas gūts par pienākumu pildīšanu Latvijas
   Republikā reģistrētas kapitālsabiedrības, kooperatīvās sabiedrības, Eiropas
   komercsabiedrības, Eiropas kooperatīvās sabiedrības padomē vai valdē, neatkarīgi no
   tā, vai ienākums tiek saņemts no Latvijas Republikā reģistrētas kapitālsabiedrības
   vai citas kapitālsabiedrības, kas nav Latvijas Republikas rezidents, kā arī par
   ienākumu, kas gūts par pienākumu pildīšanu vēlētā valsts pārvaldes institūcijā, citā
   vēlētā amatā un amatā, kurā persona iecelta, pamatojoties uz Saeimas, Ministru
   kabineta vai pašvaldības (domes vai padomes) lēmumu.

   2.^2 Uzskata, ka fiziskā persona (maksātājs) gūst ienākumu, par kuru jāmaksā algas
   nodoklis, ja tiek konstatēta vismaz viena no šādām pazīmēm:

   1) maksātāja ekonomiskā atkarība no personas, kurai tas sniedz pakalpojumus;

   2) finansiālā riska neuzņemšanās peļņu nenesoša darba izpildes vai zaudētu debitoru
   parādu gadījumā;

   3) maksātāja integrācija uzņēmumā, kuram viņš sniedz savus pakalpojumus. Integrācija
   uzņēmumā šā panta izpratnē ir darba vai atpūtas vietas esamība, pienākums ievērot
   uzņēmuma iekšējās kārtības noteikumus un citas līdzīgas pazīmes;

   4) maksātāja faktisko brīvdienu un atvaļinājumu esamība un to ņemšanas kārtības
   saistība ar uzņēmuma iekšējo darba kārtību vai citu uzņēmumā nodarbināto fizisko
   personu darba grafiku;

   5) maksātāja darbība notiek citas personas vadībā vai kontrolē, maksātājam nav
   iespējas piesaistīt darbu izpildē savu personālu vai izmantot apakšuzņēmējus;

   6) maksātājs nav pamatlīdzekļu, materiālu un citu saimnieciskajā darbībā izmantoto
   aktīvu īpašnieks (šis kritērijs neattiecas uz personīgo autotransportu vai
   atsevišķiem personīgajiem instrumentiem, kas izmantoti darba uzdevumu izpildei).

   3. Pie pārējiem fiziskās personas ienākumiem, par kuriem ir jāmaksā nodoklis, tiek
   pieskaitīti:

   1) ienākumi no individuālā darba, uzņēmuma līguma, komercaģenta un māklera darbības;

   2) ienākumi no individuālā uzņēmuma, arī no zemnieku vai zvejnieku saimniecības, ja
   tie nav uzņēmumu ienākuma nodokļa objekts, un ienākumi no individuālā komersanta
   darbības;

   3) ienākumi no personālsabiedrības, kā arī ienākumi no sadalītā lauksaimniecības
   pakalpojumu kooperatīvās sabiedrības pārpalikuma un ienākumi no dzīvokļu īpašnieku
   kooperatīvās sabiedrības, automašīnu garāžu īpašnieku kooperatīvās sabiedrības,
   laivu garāžu īpašnieku kooperatīvās sabiedrības un dārzkopības kooperatīvo
   sabiedrību sadalītās peļņas;

   4) ienākumi, ko komercsabiedrības, kooperatīvās sabiedrības, organizācijas,
   biedrības un nodibinājuma dalībnieki (biedri) saņem komercsabiedrības, kooperatīvās
   sabiedrības, organizācijas, biedrības un nodibinājuma likvidācijas vai
   reorganizācijas gadījumā;

   5) ienākumi no nekustamā īpašuma (ēku, ēku daļu, dzīvokļu, zemes) iznomāšanas vai
   izīrēšanas;

   6) ienākumi no lietas (zemes, telpas) nodošanas tālāk apakšnomniekam vai
   apakšīrniekam;

   7) ienākumi no kustamās mantas iznomāšanas;

   8) ienākumi no intelektuālā īpašuma un tiesībām uz to (autoratlīdzība,
   izpildītājatlīdzība; zinātnes, literatūras un mākslas darbu, atklājumu, izgudrojumu
   un rūpniecisko paraugu autoru un viņu mantinieku honorāri), kā arī no tiesībām
   izmantot tiesības uz intelektuālo īpašumu;

   9) no komersantiem, kooperatīvajām sabiedrībām, individuālajiem uzņēmumiem, zemnieku
   vai zvejnieku saimniecībām, iestādēm, organizācijām, biedrībām un nodibinājumiem
   saņemtie dāvinājumi, kā arī no fiziskās personas — saimnieciskās darbības veicējas —
   saņemtie dāvinājumi, ko izmaksājusi fiziskā persona saimnieciskās darbības ietvaros;

   10) pensijas neatkarīgi no to izmaksas avota;

   11) ienākumi no nekustamā īpašuma atsavināšanas, ja šā likuma 9.pantā nav noteikts
   citādi;

   12) citi ienākumi, kas nav minēti šā likuma 9.pantā.

   4. Šā panta otrās daļas noteikumi neattiecas uz ienākumiem, ko fiziskā persona gūst
   uz tādu darba attiecību pamata, kas paredz šo personu nodarbināt uz iekšzemes
   uzņēmuma (likuma "Par uzņēmumu ienākuma nodokli" izpratnē) īpašumā vai valdījumā
   esoša starptautiskos pārvadājumos izmantojama kuģa, ja kuģis reģistrēts Latvijas
   Kuģu reģistrā. Minētās personas ienākumi, par kuriem maksājams algas nodoklis, ir uz
   darba attiecību pamata gūtā ienākuma daļa Ministru kabineta noteikto divu gada
   (mēneša) minimālo darba algu apmērā.

   4.^1 Šā panta otrās un trešās daļas noteikumi neattiecas uz ienākumiem, kurus
   atbilstoši Padomes regulai Nr. 259/68 fiziskā persona — Latvijas Republikas
   rezidents — saņem no Eiropas Kopienas (tās institūcijām) un kurus apliek ar Kopienas
   nodokli saskaņā ar Padomes regulu Nr. 260/68.

   5. No maksātāja ienākumiem, par kuriem maksā algas nodokli, Ministru kabineta
   noteiktajā kārtībā izslēdz Latvijas Republikā vai citā Eiropas Savienības
   dalībvalstī, vai Eiropas Ekonomikas zonas valstī reģistrētos privātajos pensiju
   fondos atbilstoši licencētiem pensiju plāniem un Latvijas Republikā vai citā Eiropas
   Savienības dalībvalstī, vai Eiropas Ekonomikas zonas valstī reģistrētā
   apdrošināšanas sabiedrībā iemaksātās dzīvības apdrošināšanas (ar līdzekļu uzkrāšanu)
   prēmiju summas, kuras kopā nepārsniedz 20 procentus no maksātājam aprēķinātās bruto
   darba samaksas taksācijas gadā, un iemaksātās dzīvības (bez līdzekļu uzkrāšanas),
   veselības vai nelaimes gadījumu apdrošināšanas prēmiju summas, kas nepārsniedz 10
   procentus no maksātājam aprēķinātās bruto darba samaksas taksācijas gadā, bet ne
   vairāk kā 300 latus gadā, ja ir izpildīti šādi nosacījumi:

   1) darbības termiņš dzīvības apdrošināšanas līgumam (ar līdzekļu uzkrāšanu) nav
   īsāks par pieciem gadiem;

   2) darbības termiņš dzīvības, veselības un nelaimes gadījumu apdrošināšanas līgumam
   (bez līdzekļu uzkrāšanas) nav īsāks par vienu gadu;

   3) dzīvības, veselības un nelaimes gadījumu apdrošināšanas līguma noteikumi paredz,
   ka apdrošināšanas atlīdzību par apdrošināšanas gadījumu izmaksā apdrošinātajai
   personai (vai tās labuma guvējam), citas summas, kas saistītas ar līguma darbību vai
   tā pārtraukšanu, izmaksā darba devējam (apdrošinājuma ņēmējam), un neparedz
   aizdevumu izsniegšanu apdrošinātajām personām;

   4) (izslēgts ar 20.12.2004. likumu).

   6. Ienākumu no nekustamā īpašuma atsavināšanas atbilstoši šā panta trešās daļas
   11.punktam nosaka kā nekustamā īpašuma atsavināšanas cenas un iegādes vērtības
   starpību. Ja nekustamais īpašums iegūts uz dāvinājuma līguma pamata vai mantojuma
   ceļā, par tā iegādes vērtību uzskata attiecīgi mantojuma masā ietilpstošā konkrētā
   īpašuma vērtību vai dāvinājuma līgumā norādītā konkrētā īpašuma vērtību. Nekustamā
   īpašuma iegādes vērtībā tiek iekļauti arī izdevumi, kas saistīti ar tā iegūšanu, —
   valsts nodeva par darījuma noformēšanu, valsts nodeva lietā par apstiprināšanu
   mantojuma tiesībās vai lietā par pēdējās gribas rīkojuma akta vai mantojuma līguma
   stāšanos likumīgā spēkā, valsts nodeva par īpašumtiesību nostiprināšanu
   zemesgrāmatā, komisijas nauda un citi līdzīgi izdevumi, kuri nav saistīti ar īpašuma
   apsaimniekošanu.

   7. Šā panta trešās daļas 11.punktā noteiktais ienākums no nekustamā īpašuma
   atsavināšanas ietver arī ienākumu no kapitāla daļu, akciju vai cita veida
   līdzdalības atsavināšanas Latvijā vai ārvalstī izveidotā komercsabiedrībā vai citā
   personā (likuma "Par uzņēmumu ienākuma nodokli" izpratnē), ja atsavināšanas gadā vai
   iepriekšējā gadā vairāk nekā 50 procentus no šādas personas aktīvu vērtības tieši
   vai netieši (caur līdzdalību vienā vai vairākās citās Latvijā vai ārvalstī
   izveidotās personās) veido vai ir veidojis Latvijā esošs nekustamais īpašums. Šo
   ienākumu nosaka kā kapitāla daļu, akciju vai cita veida līdzdalības atsavināšanas
   vērtības un iegūšanas vērtības starpību un iekļauj tā taksācijas gada apliekamajā
   ienākumā, kad tiek atsavinātas attiecīgās daļas, akcijas vai cita veida līdzdalība,
   neatkarīgi no tā, vai atlīdzība ir saņemta naudā. Nekustamā īpašuma īpatsvaru
   personas aktīvu vērtībā nosaka, pamatojoties uz personas bilances datiem pēc
   stāvokļa attiecīgā gada sākumā. Ja nekustamā īpašuma īpatsvars aktīvu vērtībā
   iepriekšējā gada laikā ir mainījies, jo ir notikusi nekustamā īpašuma atsavināšana,
   kuras rezultāts ņemts vērā personas apliekamajā ienākumā, tad vērā ņem tikai
   nekustamā īpašuma īpatsvaru bilances aktīvu vērtībā atsavināšanas gadā.

   8. Ja persona iegulda nekustamo īpašumu Latvijā vai ārvalstī izveidotā personā
   (likuma "Par uzņēmumu ienākuma nodokli" izpratnē), nekustamā īpašuma atsavināšanas
   brīdī ienākumu no nekustamā īpašuma atsavināšanas ar nodokli neapliek. Ja atsavina
   minētās kapitāla daļas, akcijas vai cita veida līdzdalību un atsavināšanas gadā vai
   iepriekšējā gadā vairāk nekā 50 procentus no šādas personas aktīvu vērtības tieši
   vai netieši (caur līdzdalību vienā vai vairākās citās Latvijā vai ārvalstī
   izveidotās personās) veido vai ir veidojis Latvijā esošs nekustamais īpašums,
   ienākumu no kapitāla daļu, akciju vai cita veida līdzdalības atsavināšanas apliek ar
   nodokli. Šo ienākumu nosaka kā kapitāla daļu, akciju vai cita veida līdzdalības
   atsavināšanas vērtības un nekustamā īpašuma iegūšanas vērtības starpību un iekļauj
   tā taksācijas gada apliekamajā ienākumā, kad tiek atsavinātas attiecīgās daļas,
   akcijas vai cita veida līdzdalība, neatkarīgi no tā, vai atlīdzība ir saņemta naudā.

   9. Šā panta trešās daļas 11.punktā noteiktais ienākums no nekustamā īpašuma
   atsavināšanas ietver arī ienākumus no darījumiem, kas vērsti uz nekustamā īpašuma
   iegūšanas tiesību atsavināšanu.

   (31.05.1995. likuma redakcijā ar grozījumiem, kas izdarīti ar 19.12.1996.,
   20.11.1997., 30.11.2000., 22.11.2001., 21.02.2002., 11.12.2003., 20.12.2004.,
   20.10.2005., 19.12.2006., 17.05.2007. un 08.11.2007. likumu, kas stājas spēkā
   11.12.2007.)

   9. pants. Ar nodokli neapliekamo ienākumu veidi

   1. Gada apliekamajā ienākumā netiek ietverti un ar nodokli netiek aplikti šādi
   ienākumu veidi:

   1) ienākumi no maksātāja lauksaimnieciskās ražošanas un lauku tūrisma pakalpojumu
   sniegšanas, ja tie nepārsniedz 3000 latu gadā, ņemot vērā šā panta 3.^1 un 3.^2
   daļas nosacījumus;

   2) fiziskās personas — individuālā uzņēmuma īpašnieka — ienākums no individuālā
   uzņēmuma, kurš ir uzņēmumu ienākuma nodokļa maksātājs, un fiziskajām personām
   izmaksātās dividendes no Latvijas Republikas kapitālsabiedrības vai kooperatīvās
   sabiedrības peļņas, kā arī no citas Eiropas Savienības dalībvalsts vai Eiropas
   Ekonomikas zonas valsts rezidenta — sabiedrības peļņas, izņemot dividendes no
   iekšzemes uzņēmuma, kuram nav jāmaksā uzņēmumu ienākuma nodoklis, vai citas Eiropas
   Savienības dalībvalsts vai Eiropas Ekonomikas zonas valsts rezidenta — sabiedrības,
   kurai nav jāmaksā uzņēmumu ienākuma nodoklim pēc būtības līdzīgs ienākuma nodoklis
   savā rezidences valstī, kā arī no tām kapitālsabiedrībām, kuras izmanto citos
   Latvijas Republikas likumos (izņemot likumā "Par uzņēmumu ienākuma nodokli")
   noteiktos uzņēmumu ienākuma nodokļa atvieglojumus vai atlaides vai pēc būtības
   līdzīgus citā Eiropas Savienības dalībvalstī un Eiropas Ekonomikas zonas valstī
   noteiktus ienākuma nodokļa atvieglojumus vai atlaides dividenžu deklarēšanas gadā
   vai iepriekšējā gadā;

   3) ienākumi no noguldījumiem un depozītiem Latvijas Republikā un citās Eiropas
   Savienības dalībvalstīs vai Eiropas Ekonomikas zonas valstīs reģistrētās
   kredītiestādēs un krājaizdevu sabiedrībās, kā arī ienākumi no hipotekārajām ķīlu
   zīmēm;

   4) apdrošināšanas atlīdzības, kuras izmaksājušas Latvijas Republikā reģistrētas
   apdrošināšanas sabiedrības, kas nodibinātas un darbojas saskaņā ar Apdrošināšanas
   sabiedrību un to uzraudzības likumu, kā arī citā Eiropas Savienības dalībvalstī vai
   Eiropas Ekonomikas zonas valstī reģistrētas apdrošināšanas sabiedrības, kas
   nodibinātas un darbojas saskaņā ar attiecīgās Eiropas Savienības dalībvalsts vai
   Eiropas Ekonomikas zonas valsts normatīvajiem aktiem, izņemot tās apdrošināšanas
   atlīdzības, kas izmaksātas pēc dzīvības, veselības un negadījuma apdrošināšanas
   līguma, kuru apdrošinātā interesēs noslēdzis darba devējs (vai cits apdrošinājuma
   ņēmējs — juridiskā persona), pienākot apdrošināšanas līgumā paredzētajam līguma
   beigu termiņam vai laužot līgumu pirms termiņa;

   5) izložu un azartspēļu laimesti, kuri nepārsniedz izdevumus, kas saistīti ar to
   iegūšanu, — Ministru kabineta noteiktajā kārtībā;

   6) ienākumi no Latvijas vai citas Eiropas Savienības dalībvalsts vai Eiropas
   Ekonomikas zonas valsts un pašvaldību parādzīmēm;

   7) normatīvajos aktos noteiktie no budžeta izmaksājamie (paredzēti budžeta
   apropriācijā) pabalsti, normatīvajos aktos noteiktā atlīdzība par aizbildņa
   pienākumu pildīšanu un atlīdzība par audžuģimenes pienākumu veikšanu, izņemot
   pārejošas darba nespējas pabalstus un pabalstus, kuru piešķiršanas pamats ir
   personas darba vai dienesta attiecības ar budžeta finansētu institūciju, kā arī citi
   pabalsti, kas izmaksājami no Ministru kabineta noteiktajām biedrībām un
   nodibinājumiem;

   8) stipendijas, kas izmaksātas no budžeta, Ministru kabineta apstiprinātas biedrības
   vai nodibinājuma līdzekļiem vai no to starptautisko izglītības vai sadarbības
   programmu līdzekļiem, kurās līdzdalību ir apstiprinājis Ministru kabinets;

   9) mantojuma rezultātā gūtais ienākums, izņemot autoratlīdzību (honorāru), kuru
   izmaksā autortiesību mantiniekiem, un no fiziskajām personām saņemtais dāvinājums;

   10) konkursos un sacensībās saņemtās mantiskās un naudas balvas (prēmijas), kuru
   kopējā vērtība taksācijas gadā nepārsniedz 150 latu, un publiskos starptautiskos
   konkursos un starptautiskās sacensībās gūtās balvas un prēmijas, kuru kopējā vērtība
   gadā nepārsniedz 3000 latu, kā arī Baltijas asamblejas balvu laureātiem izmaksātā
   naudas prēmija un Ministru kabineta balva;

   11) uzturnauda (alimenti);

   12) summas, kas uz tiesas sprieduma pamata saņemtas laulības šķiršanas sakarā;

   13) atlīdzība likumdošanas aktos noteiktajā kārtībā par kaitējumu darbaspēju
   zaudējuma gadījumā, kas saistīts ar sakropļojumu vai citādu veselības bojājumu, kā
   arī apgādnieka zaudējuma sakarā;

   14) darbinieka vai viņa radinieku (tuvinieku) nāves gadījumā darba devēja
   piešķirtais bēru pabalsts, kura vērtība nepārsniedz 150 latu;

   15) palīdzība stihiskas nelaimes gadījumā vai citos ārkārtējos gadījumos, ja tā
   sniegta uz valsts vai pašvaldību pārvaldes institūciju lēmuma pamata;

   16) kompensācijas izmaksas likumos un Ministru kabineta noteikto normu ietvaros,
   izņemot kompensāciju par neizmantoto atvaļinājumu;

   17) ar Ministru kabineta lēmumu noteiktā apgāde natūrā, kā arī summas, kas
   izmaksātas šīs apgādes vietā;

   18) atlīdzība par asiņu nodošanu un cita veida donorpalīdzību;

   19) ienākumi no sava īpašuma atsavināšanas, izņemot ienākumu no:

   a) pārdošanai izgatavotas vai iegādātas lietas (ķermeniskas vai bezķermeniskas)
   pārdošanas,

   b) fiziskās personas īpašumā esoša augoša meža atsavināšanas izciršanai un tajā
   iegūto kokmateriālu atsavināšanas, ja mežs ir bijis šīs personas īpašumā mazāk par
   36 mēnešiem,

   c) (izslēgts ar 17.05.2007. likumu),

   d) personāla akciju atpirkšanas;

   19^1) ienākums no tāda nekustamā īpašuma atsavināšanas, kas maksātāja īpašumā (no
   dienas, kad attiecīgais nekustamais īpašums reģistrēts zemesgrāmatā) ir ilgāk par 60
   mēnešiem un vismaz divpadsmit mēnešus līdz atsavināšanas līguma noslēgšanas brīdim
   ir personas deklarētā dzīvesvieta (kas nav deklarēta kā maksātāja papildu adrese).

   20) palīdzība, kas sniegta, pamatojoties uz arodbiedrības institūcijas lēmumu, no
   arodbiedrības naudas līdzekļiem, kuri veidojas no arodbiedrības biedru naudas
   maksājumiem un ārvalstu arodbiedrību ziedojumiem (dāvinājumiem) — gada neapliekamā
   minimuma apmērā;

   21) (izslēgts ar 19.12.2006. likumu);

   22) summas, kas izmaksātas kā valsts atbalsts lauksaimniecībai vai Eiropas
   Savienības atbalsts lauksaimniecībai un lauku attīstībai;

   23) (izslēgts ar 19.12.2006. likumu);

   24) ienākums no privātajos pensiju fondos veikto iemaksu ieguldīšanas;

   25) palīdzība naudā vai citās lietās, vai pakalpojuma veidā, kas, pamatojoties uz
   reliģiskās organizācijas vai tās iestādes institūcijas (amatpersonas) lēmumu,
   sniegta no reliģiskās organizācijas vai tās iestādes naudas līdzekļiem, — gada
   neapliekamā minimuma apmērā;

   26) preču un pakalpojumu loteriju laimesti;

   27) palīdzība naudā vai citās lietās, vai pakalpojuma veidā, kas sniegta no
   sabiedriskā labuma organizācijas (izņemot reliģisko organizāciju) līdzekļiem, vai
   palīdzība, ko budžeta finansētas institūcijas, labdarības vai filantropiskas
   organizācijas sniegušas lietās, kurām piemērots atbrīvojums no muitas nodokļa, —
   gada neapliekamā minimuma apmērā;

   28) kompensācija par īres līguma izbeigšanu un dzīvojamo telpu atbrīvošanu
   denacionalizēta vai likumīgajam īpašniekam atdota nama īrniekam, kurš attiecīgajā
   namā dzīvojis līdz īpašuma tiesību atjaunošanai likumīgajam īpašniekam (viņa
   mantiniekam);

   29) ienākums, kas gūts, sniedzot palīdzību vai slepeni sadarbojoties ar operatīvās
   darbības subjektiem;

   30) ienākums no fiziskajai personai piederošu ieguldījumu fondu ieguldījumu
   apliecību pārdošanas;

   31) uzturēšanas līdzekļi, kas saņemti no speciālās aizsardzības iestādes.

   2. Šā panta pirmās daļas 1., 10., 14., 16., 20., 25. un 27.punktā minēto ienākumu,
   ja tie pārsniedz attiecīgās šajos punktos noteiktās summas (normas) lielumu,
   pārsnieguma summa tiek aplikta ar nodokli.

   3. Uz nerezidenta Latvijā gūto ienākumu nav attiecināmi šā panta noteikumi, izņemot
   nerezidentu, kurš ir citas Eiropas Savienības dalībvalsts vai Eiropas Ekonomikas
   zonas valsts rezidents un kurš taksācijas gadā Latvijā guvis vairāk par 75
   procentiem no saviem kopējiem ienākumiem, kā arī izņemot gadījumus, ja nerezidents
   ir guvis šā panta pirmās daļas 14. un 17.punktā minētos ienākumus vai šā panta
   pirmās daļas 16.punktā minētās kompensāciju izmaksas, lai segtu personas izdevumus
   sakarā ar darba vai amata pienākumu veikšanu komandējumos vai darba braucienos.

   3.^1 Šā panta pirmās daļas 1.punktā minētā lauksaimnieciskā ražošana šā likuma
   izpratnē ir augkopības (arī koku stādu audzēšana, sēņu audzēšana, savvaļas ogu
   audzēšana), lopkopības (arī truškopība, putnkopība, biškopība un zvērkopība),
   iekšējo ūdeņu zivsaimniecības (zivju audzēšana privātajās ūdenstilpēs vai fiziskajai
   personai lietošanā nodotajās ūdenstilpēs) un dārzkopības (arī puķkopība, siltumnīcu
   saimniecība) produkcijas ražošana. Par maksātāja saimniecības lauksaimnieciskās
   ražošanas produkciju šā likuma izpratnē uzskatāma augu vai dzīvnieku valsts
   produkcija, kas tiek realizēta sākotnējā (nepārstrādātā) veidā vai pēc
   pirmapstrādes. Maksātāja saimniecībā pārdošanai sagatavotā lauksaimnieciskās
   ražošanas produkcija var būt ar augstāku pārstrādes pakāpi, ja visa pārstrāde
   (izņemot lopu kaušanu) ir veikta pašā saimniecībā.

   3.^2 Šā panta pirmās daļas 1.punktā minētie lauku tūrisma pakalpojumi šā likuma
   izpratnē ir lauku teritorijās vai lauku apdzīvotās vietās sniegtie viesu
   izmitināšanas pakalpojumi speciāli ierīkotās viesu izmitināšanas mītnēs vai citās
   pielāgotās telpās, kurās gultas vietu pamatskaits nepārsniedz 12 un gultas vietu
   papildu skaits nav lielāks par 6, kā arī ar tiem saistītie papildu pakalpojumi, kas
   balstās uz vietējiem kultūras un dabas resursiem.

   3.^3 Šā panta pirmās daļas 2.punktā minētajos gadījumos, kad dividendes ir saņemtas
   no kapitālsabiedrības, kura izmanto tiesības samazināt uzņēmumu ienākuma nodokli
   saskaņā ar citiem likumiem (izņemot likumu "Par uzņēmumu ienākuma nodokli"), tās ir
   apliekamas ar nodokli proporcionāli tai peļņas daļai, kura, piemērojot likumos
   (izņemot likumu "Par uzņēmumu ienākuma nodokli") noteiktās uzņēmumu ienākuma nodokļa
   atlaides vai atvieglojumus, nav bijusi aplikta ar uzņēmumu ienākuma nodokli.

   4. Šā panta pirmās daļas 8.punktā minētā stipendija ir vienreizēja vai sistemātiski
   ilgākā laika posmā izmaksāta naudas summa personai:

   1) kura vispārēju vai izvēlētu izglītības (studiju) programmu apgūst izglītības
   iestādē vai patstāvīgi;

   2) tās apgādībā esošo personu izglītības (studiju) programmas apgūšanas veicināšanai
   izglītības iestādē;

   3) tās pētniecības darba vai radošā darba atbalstam.

   5. Šā panta pirmās daļas 7.punkta izpratnē pabalsti ir arī saskaņā ar Ministru
   kabineta noteikumiem piešķirtie mūža granti valsts emeritētajiem zinātniekiem un
   Kultūrkapitāla fonda piešķirtās mūža stipendijas kultūras un mākslas darbiniekiem
   par nopelniem kultūras un mākslas attīstībā.

   6. Ministru kabinets nosaka kārtību, kādā stipendijām no šā panta pirmās daļas
   8.punktā minēto fondu vai starptautisko izglītības vai sadarbības programmu
   līdzekļiem piešķirams atbrīvojums no aplikšanas ar iedzīvotāju ienākuma nodokli.

   7. Ja tiek atsavināta nekustamā īpašuma daļa, kas neietver dzīvojamo ēku, bet
   nekustamais īpašums personas īpašumā (no dienas, kad attiecīgais nekustamais īpašums
   reģistrēts zemesgrāmatā) ir ilgāk par 60 mēnešiem un vismaz divpadsmit mēnešus līdz
   atsavināšanas līguma noslēgšanas brīdim ir personas deklarētā dzīvesvieta (kas nav
   deklarēta kā maksātāja papildu adrese), ienākums no šīs nekustamā īpašuma daļas
   atsavināšanas ir apliekams ar nodokli, izņemot šā likuma 11.^7 pantā noteiktos
   gadījumus.

   (31.05.1995. likuma redakcijā ar grozījumiem, kas izdarīti ar 29.02.1996.,
   19.12.1996., 20.11.1997., 25.11.1999., 27.01.2000., 30.11.2000., 22.11.2001.,
   19.06.2003., 11.12.2003., 20.12.2004., 20.10.2005., 28.09.2006., 19.12.2006. un
   17.05.2007. likumu, kas stājas spēkā 12.06.2007.)

   10. pants. Attaisnotie izdevumi

   1. Pirms ienākuma aplikšanas ar nodokli no gada apliekamo ienākumu apjoma tiek
   atskaitīti šādi maksātāja izdevumi:

   1) nomaksātā sociālā nodokļa summa un valsts sociālās apdrošināšanas maksājumi;

   2) izdevumi par maksātāja un viņa ģimenes locekļu kvalifikācijas paaugstināšanu,
   specialitātes iegūšanu, izglītības iegūšanu, par medicīnas un ārstniecisko
   pakalpojumu izmantošanu un veselības apdrošināšanas prēmiju maksājumiem
   apdrošināšanas sabiedrībām, kas izveidotas un darbojas saskaņā ar Apdrošināšanas
   sabiedrību un to uzraudzības likumu. Minēto izdevumu sastāvu un normas nosaka
   Ministru kabinets;

   3) summas, kas ziedojuma vai dāvinājuma veidā nodotas Latvijas Republikā reģistrētām
   biedrībām, nodibinājumiem un reliģiskajām organizācijām vai to iestādēm, kurām
   piešķirts sabiedriskā labuma organizācijas statuss saskaņā ar Sabiedriskā labuma
   organizāciju likumu, un budžeta iestādēm;

   4) zinātnes, literatūras un mākslas darbu, atklājumu, izgudrojumu un rūpniecisko
   paraugu autoru izdevumi, kuri saistīti ar šo darbu radīšanu, izdošanu, izpildīšanu
   vai citādu izmantošanu un par kuriem autori saņem autoratlīdzību (honorāru). Minēto
   izdevumu sastāvu un normas nosaka Ministru kabinets;

   5) saskaņā ar likumu "Par privātajiem pensiju fondiem" izveidotajos privātajos
   pensiju fondos vai citās Eiropas Savienības dalībvalstīs vai Eiropas Ekonomikas
   zonas valstīs reģistrētajos privātajos pensiju fondos izdarītās iemaksas, kas
   nepārsniedz 20 procentus no personas gada apliekamā ienākuma (šā panta otrajā daļā —
   no mēneša bruto darba samaksas, kas ir kalendārā mēneša darba samaksa pirms to summu
   atskaitīšanas, par kurām saskaņā ar šo likumu atļauts samazināt darbinieka apliekamo
   ienākumu, kā arī pirms jebkuru ieturējumu izdarīšanas);

   6) apdrošināšanas prēmiju maksājumi, kas atbilstoši dzīvības apdrošināšanas līgumam
   (ar līdzekļu uzkrāšanu) izdarīti apdrošināšanas sabiedrībai, kura nodibināta un
   darbojas saskaņā ar Apdrošināšanas sabiedrību un to uzraudzības likumu, vai citā
   Eiropas Savienības dalībvalstī vai Eiropas Ekonomikas zonas valstī reģistrētai
   apdrošināšanas sabiedrībai, ievērojot šā likuma 8.panta piektās daļas 1. un 3.punkta
   nosacījumus, un kas nepārsniedz 20 procentus no personas gada apliekamā ienākuma;

   7) ieguldījumu fondu ieguldījumu apliecību iegādes izmaksas, ja šīs apliecības
   bijušas fiziskās personas īpašumā vismaz 60 mēnešus un ieguldījumu fondi darbojas
   saskaņā ar Ieguldījumu pārvaldes sabiedrību likumu vai ir reģistrēti citā Eiropas
   Savienības dalībvalstī vai Eiropas Ekonomikas zonas valstī un ir uzskatāmi par
   ieguldījumu fondiem Ieguldījumu pārvaldes sabiedrību likuma izpratnē, ja minētās
   izmaksas nepārsniedz 20 procentus no personas gada apliekamā ienākuma.

   1.^1 Nauda vai citas lietas, kuras fiziskā persona — nodokļa maksātājs — bez
   atlīdzības nodod sabiedriskā labuma organizācijai, kurai šāds statuss piešķirts
   saskaņā ar Sabiedriskā labuma organizāciju likumu tās statūtos, satversmē vai
   nolikumā noteikto mērķu sasniegšanai, vai budžeta iestādei, šā panta izpratnē
   uzskatāmas par ziedojumu, ja saņēmējam nav noteikts pretpienākums veikt darbības,
   kuras uzskatāmas par atlīdzību.

   1.^2 Šā panta pirmās daļas 3.punktu nepiemēro, ja nodokļa maksātāja ziedojuma
   saņēmējam noteiktajā ziedojuma mērķī ietverta tieša vai netieša norāde uz konkrētu
   personu kā ziedoto līdzekļu saņēmēju, kas ir ar ziedotāju saistīta persona vai
   ziedotāja darbinieks, vai ziedotāja darbinieka ģimenes loceklis.

   1.^3 Šā panta pirmās daļas 3., 5., 6. un 7.punktā minētie maksātāja attaisnotie
   izdevumi kopā nedrīkst pārsniegt 20 procentus no maksātāja apliekamā ienākuma
   lieluma.

   2. Pirms darbinieka ienākuma aplikšanas ar algas nodokli no mēneša ienākuma apjoma
   tiek atskaitīti šā panta pirmās daļas 1., 5. un 6.punktā minētie maksājumi.

   3. No nerezidentu apliekamā ienākuma ir tiesības atskaitīt tikai šā panta pirmās
   daļas 1., 3., 4., 5. un 6.punktā minētos attaisnotos izdevumus.

   4. Nerezidentam, kurš ir citas Eiropas Savienības dalībvalsts vai Eiropas Ekonomikas
   zonas valsts rezidents un taksācijas gadā Latvijā guvis vairāk nekā 75 procentus no
   saviem kopējiem ienākumiem, nepiemēro šā panta trešo daļu.

   (31.05.1995. likuma redakcijā ar grozījumiem, kas izdarīti ar 19.12.1996.,
   25.11.1999., 30.11.2000., 22.11.2001., 11.12.2003., 20.12.2004., 20.10.2005.,
   19.12.2006., 17.05.2007. un 08.11.2007. likumu, kas stājas spēkā 11.12.2007.)

   11. pants. No saimnieciskās darbības gūtā apliekamā ienākuma noteikšana

   1. Fiziskās personas ienākums no saimnieciskās darbības tiek aprēķināts kā šajā
   pantā noteikto ieņēmumu un ar to gūšanu saistīto izdevumu starpība.

   1.^1 Par fiziskās personas saimniecisko darbību ir uzskatāma jebkura darbība, kas
   vērsta uz preču ražošanu, darbu izpildi, tirdzniecību un pakalpojumu sniegšanu par
   atlīdzību. Saimnieciskā darbība ietver arī ar uzņēmuma līguma izpildi saistīto
   darbību, profesionālo darbību, nekustamā īpašuma apsaimniekošanu, komercaģenta,
   māklera un individuālā komersanta darbību, kā arī fiziskās personas īpašumā esoša
   individuālā uzņēmuma (arī zemnieka un zvejnieka saimniecības) darbību.

   1.^2 Profesionālā darbība ir jebkura neatkarīga profesionālu pakalpojumu sniegšana
   ārpus darba tiesiskajām attiecībām, arī zinātniskā, literārā, pasniedzēja, aktiera,
   režisora, ārsta, zvērināta advokāta, zvērināta revidenta, zvērināta notāra,
   zvērināta mērnieka, zvērināta taksatora, mākslinieka, komponista, mūziķa,
   konsultanta, inženiera vai arhitekta darbība.

   2. Ieņēmumos, kas gūti no saimnieciskās darbības, tiek ieskaitīti:

   1) ieņēmumi no preču, darbu un pakalpojumu pārdošanas;

   2) ieņēmumi no īpašuma un telpu iznomāšanas vai izīrēšanas;

   3) summas, kas saņemtas soda naudas veidā;

   4) citi saimnieciskās darbības ieņēmumi.

   3. Izdevumos, ja tie saistīti ar taksācijas gada ienākuma gūšanu no saimnieciskās
   darbības, tiek ieskaitīti:

   1) izdevumi par iegādātām izejvielām, materiāliem, pusfabrikātiem, izstrādājumiem,
   par inventāru, kura vērtība nepārsniedz 100 latu, par precēm, kurināmo un enerģiju;

   2) izdevumi, kas saistīti ar algotā darbaspēka izmantošanu likumdošanas aktos
   atļautajos gadījumos;

   3) komandējumu, reklāmas, kancelejas, pasta, telegrāfa, teleksa, telefaksa,
   mārketinga un mākslas darbu taksācijas izdevumi;

   4) pamatlīdzekļu nolietojums, ko aprēķina saskaņā ar šā likuma 11.^5 pantu un likuma
   "Par uzņēmumu ienākuma nodokli" 13.pantu;

   5) izdevumi, kas saistīti ar pamatlīdzekļu kārtējo remontu;

   6) nomas un īres maksa;

   7) valsts sociālās apdrošināšanas obligātās iemaksas par darbiniekiem, kā arī
   atbilstoši šā likuma 8.panta piektās daļas noteikumiem par darbiniekiem iemaksātās
   dzīvības apdrošināšanas (ar līdzekļu uzkrāšanu) prēmiju summas un iemaksas
   privātajos pensiju fondos atbilstoši licencētiem pensiju plāniem un dzīvības,
   veselības un negadījumu apdrošināšanas (bez līdzekļu uzkrāšanas) prēmiju summas;

   7^1) obligātās apdrošināšanas prēmiju maksājumi par saimnieciskajā darbībā
   izmantotiem pamatlīdzekļiem;

   8) izdevumi par darbinieku izglītošanu un kvalifikācijas paaugstināšanu;

   9) citu personu veikto ražošanas rakstura darbu un no citām personām saņemto
   pakalpojumu izmaksas, izņemot kapitālieguldījumu izmaksas;

   10) procentu maksa par banku kredīta vai līzinga pakalpojumu izmantošanu, izņemot
   soda naudas maksājumus;

   11) maksa par licenci;

   12) zaudējumi tiesas noteiktajā apmērā, kuri nodarīti līgumpartneriem, neizpildot
   vai pienācīgi neizpildot savas saistības;

   13) Latvijas Republikā noteikto nodokļu (izņemot iedzīvotāju ienākuma nodokli un
   pievienotās vērtības nodokli) un nodevu (izņemot valsts nodevu par prasības
   pieteikumu tiesā) maksājumi valsts vai pašvaldības budžetā;

   14) meža atjaunošanas izmaksas Ministru kabineta noteiktajā kārtībā;

   15) citi izdevumi, kas saistīti ar saimniecisko darbību un nepieciešami tās
   nodrošināšanai, saskaņā ar Ministru kabineta noteikumiem.

   4. Ar saimniecisko darbību saistītajos izdevumos netiek ieskaitīti izdevumi, kas
   atbilstoši likuma "Par uzņēmumu ienākuma nodokli" 5.pantam nav uzskatāmi par tādiem
   izdevumiem, kas ir tieši saistīti ar saimniecisko darbību.

   5. (Izslēgta ar 19.12.2006. likumu.)

   6. Apliekamajā ienākumā netiek ietverti lauksaimniecības produkti (pašpatēriņš), ko
   savām vajadzībām izlietojis maksātājs un viņa ģimenes locekļi, kā arī personas,
   kuras ar maksātāju ir radniecībā līdz trešajai pakāpei vai svainībā līdz otrajai
   pakāpei.

   7. Ieturot nodokli no metāllūžņu pārdošanas ienākumiem, pirms nodokļa aprēķināšanas
   no izmaksājamās summas atskaitāmi ar metāllūžņu sagatavošanu un pārdošanu saistītie
   izdevumi, piemērojot normu 15 procentu apmērā no izmaksājamās summas.

   8. Kārtību, kādā kokmateriālu un augoša meža pārdošanas ienākumi apliekami ar
   nodokli, nosaka Ministru kabinets.

   9. Fiziskās personas taksācijas gada saimnieciskās darbības zaudējumi, kas radušies
   sakarā ar to, ka taksācijas gada ieņēmumi ir mazāki nekā izdevumi un izmaksas,
   sedzami hronoloģiskā secībā no nākamo triju taksācijas gadu saimnieciskās darbības
   apliekamā ienākuma. Ieņēmumu, kā arī izdevumu un izmaksu lielumu nosaka atbilstoši
   šā panta noteikumiem.

   10. Ja individuālais komersants vai fiziskās personas īpašumā esošs individuālais
   uzņēmums (arī zemnieka un zvejnieka saimniecība) ir reģistrēts un atrodas saskaņā ar
   Reģionālās attīstības likumu noteiktā īpaši atbalstāmajā teritorijā un par tā
   saimnieciskās darbības attīstības projekta atbilstību attiecīgās teritorijas
   attīstības programmai ir pieņemts lēmums Ministru kabineta noteiktajā kārtībā, šīs
   fiziskās personas taksācijas gada saimnieciskās darbības zaudējumi, kas radušies
   laikposmā, kad attiecīgajai teritorijai ir īpaši atbalstāmās teritorijas statuss,
   sedzami hronoloģiskā secībā no nākamo sešu taksācijas gadu saimnieciskās darbības
   apliekamā ienākuma. Ieņēmumu, kā arī izdevumu un izmaksu lielumu nosaka atbilstoši
   šā panta noteikumiem.

   11. Ja, aprēķinot fiziskās personas taksācijas gada saimnieciskās darbības ienākumu
   vai zaudējumu, tiek izslēgtas summas, kas izmaksātas kā valsts atbalsts
   lauksaimniecībai vai Eiropas Savienības atbalsts lauksaimniecībai un lauku
   attīstībai, un minēto summu izslēgšanas rezultātā rodas zaudējumi vai zaudējumu
   palielinājums, šos zaudējumus vai zaudējumu palielinājumu nedrīkst segt no nākamo
   taksācijas gadu saimnieciskās darbības ienākuma saskaņā ar šā panta devīto un
   desmito daļu.

   12. Ja maksātājam nerodas saimnieciskās darbības izdevumi vai tie ir nebūtiski,
   maksātājs, gūstot ienākumu no īpašuma (iznomājot vai izīrējot nekustamo īpašumu (arī
   pārdodot īres tiesības), nododot lietu tālāk apakšnomniekam vai apakšīrniekam,
   iznomājot kustamo mantu vai gūstot samaksu par dabas resursu izmantošanu vai
   izmantošanas aprobežojumiem), var nereģistrēties Valsts ieņēmumu dienestā kā
   saimnieciskās darbības veicējs. Šajā gadījumā maksātājs nav tiesīgs piemērot
   saimnieciskās darbības izdevumus un tajos iekļaut ar īpašuma uzturēšanu un
   pārvaldīšanu saistītos izdevumus, izņemot nekustamā īpašuma nodokļa maksājumus par
   attiecīgo nekustamo īpašumu. Maksātājs veic saimnieciskās darbības ieņēmumu
   uzskaiti. Saimnieciskās darbības ieņēmumus maksātājs hronoloģiskā secībā uzskaita
   ieņēmumu uzskaites reģistrā, kurā norāda ieraksta kārtas numuru, datumu,
   attaisnojuma dokumenta numuru un datumu, darījuma dalībnieku (fiziskās personas
   vārdu un uzvārdu, juridiskās personas nosaukumu), darījuma aprakstu, darījuma summu
   un citu nepieciešamo informāciju.

   13. Maksātāji, kas no piemājas saimniecības vai personīgās palīgsaimniecības gūst
   ienākumu, kurš saskaņā ar šā likuma 9.panta pirmās daļas 1.punktu nepārsniedz 3000
   latus gadā, vai gūst ienākumus no sēņošanas, ogošanas vai savvaļas ārstniecības augu
   un ziedu vākšanas, var nereģistrēties kā saimnieciskās darbības veicēji. Maksātāji,
   kas gūst ienākumu no piemājas saimniecības vai personīgās palīgsaimniecības
   lauksaimnieciskās ražošanas un lauku tūrisma pakalpojumiem, nodrošina uzskaiti, lai
   noteiktu, kad minētie ienākumi sasniedz 3000 latus gadā.

   (31.05.1995. likuma redakcijā ar grozījumiem, kas izdarīti ar 19.12.1996.,
   02.10.1997., 20.11.1997., 25.11.1999., 22.11.2001., 11.12.2003., 10.03.2005.,
   20.10.2005., 28.09.2006., 19.12.2006., 17.05.2007. un 08.11.2007. likumu, kas stājas
   spēkā 11.12.2007.)

   11.^1 pants. Īpaši noteikumi saimnieciskās darbības ienākuma noteikšanai
   maksātājiem, kas kārto grāmatvedību divkāršā ieraksta sistēmā

   1. Maksātājs, kas atbilstoši likumam "Par grāmatvedību" kārto grāmatvedību divkāršā
   ieraksta sistēmā, saimnieciskās darbības ienākumu nosaka, koriģējot šajā pantā
   noteiktajā kārtībā ieņēmumu un izdevumu pārskatā uzrādīto ieņēmumu un izdevumu
   starpību (turpmāk šajā pantā — rezultāts).

   2. Maksātājs, kas atbilstoši likumam "Par grāmatvedību" izvēlas kārtot grāmatvedību
   divkāršā ieraksta sistēmā, saimnieciskās darbības ienākuma noteikšanai darījumus un
   notikumus atzīst tajā periodā, kad tie notiek, neatkarīgi no tā, kad tiek veikti
   norēķini, un gatavo bilanci un ieņēmumu un izdevumu pārskatu saskaņā ar likuma "Par
   grāmatvedību" 13.panta sesto daļu.

   3. Rezultātu palielina (negatīva rezultāta gadījumā — samazina) par tiem izdevumiem
   (izdevumu daļu), kuri nav tieši saistīti ar maksātāja (tā individuālā uzņēmuma)
   saimniecisko darbību saskaņā ar likuma "Par uzņēmumu ienākuma nodokli" 5.pantu.

   4. Rezultātu palielina (negatīva rezultāta gadījumā — samazina) par:

   1) soda naudām, līgumsodiem un naudas sodiem izmantoto summu, arī soda sankciju
   (nokavējuma naudas) summu, kas aprēķināta saskaņā ar likumu "Par nodokļiem un
   nodevām" un konkrēto nodokļu likumiem;

   2) neatlīdzinātajām iztrūkumu vai izlaupījumu summām:

   a) kas pārsniedz 100 latus, ja par notikušo nav ziņots tiesībsargājošām iestādēm,
   kuras pieņēmušas lēmumu par kriminālprocesa uzsākšanu vai atteikšanu uzsākt
   kriminālprocesu, vai

   b) pārsniedz maksātāja plānoto zudumu normu, kas aprēķināta, pamatojoties uz
   iepriekšējo triju taksācijas gadu faktiskajiem zudumiem;

   3) procentu maksājumu daļu, kas pārsniedz procentu maksājumu summas daļu, kura
   aprēķināta, parādu saistībai piemērojot Centrālās statistikas pārvaldes noteikto
   pirmstaksācijas perioda pēdējā mēneša vidējo īstermiņa kredītu likmi kredītiestādēs,
   kas reizināta ar koeficientu 1,2, ja procentu maksājums tiek veikts starp maksātāju
   un uzņēmumu, ja maksātājs ir ar uzņēmumu saistīta persona likuma "Par uzņēmumu
   ienākuma nodokli" 1.panta piektās daļas izpratnē;

   4) bezcerīgo (zaudēto, bez cerībām tos kādreiz atgūt) parādu summām, kas tieši
   iekļautas izmaksās, ja tās neatbilst šā likuma 11.^3 pantā noteiktajiem nosacījumiem
   debitoru parādu atzīšanai par zaudētajiem parādiem, kā arī citos 11.^3 pantā
   noteiktajos gadījumos;

   5) maksātāja ārvalstīs samaksāto iedzīvotāju ienākuma nodokļa (vai tam atbilstoša
   nodokļa) summu;

   6) maksājumu summu par prettiesisku dabas resursu ieguvi vai lietošanu;

   7) darbinieku labā izdarītajām iemaksām privātajos pensiju fondos atbilstoši
   licencētiem pensiju plāniem un iemaksātajām apdrošināšanas prēmiju summām par
   darbinieku dzīvības apdrošināšanu (ar līdzekļu uzkrāšanu) saskaņā ar šā likuma
   8.panta piekto daļu, ja maksātājam taksācijas perioda pēdējā dienā ir nodokļu
   parādi;

   8) maksātāja iedzīvotāju ienākuma nodokli (arī iedzīvotāju ienākuma nodokļa avansa
   maksājumiem), ja tā samaksa veikta no saimnieciskajai darbībai nodalītajiem
   līdzekļiem;

   9) apdrošināšanas prēmijas maksājumiem, kas veikti apdrošināšanas sabiedrībām, kuras
   izveidotas un darbojas ārpus Eiropas Savienības un Eiropas Ekonomikas zonas valstīm;

   10) darbinieku labā privātajos pensiju fondos izdarītajām iemaksām, ja tās
   iemaksātas pensiju fondos, kas izveidoti un darbojas ārpus Eiropas Savienības un
   Eiropas Ekonomikas zonas valstīm;

   11) 40 procentiem no reprezentācijas izdevumiem izmantotās summas. Šā panta izpratnē
   reprezentācijas izdevumi ir nodokļa maksātāja izdevumi tā prestiža veidošanai un
   uzturēšanai sabiedrībā pieņemto standartu līmenī. Tie ietver izdevumus publisku
   konferenču, uzņemšanu un maltīšu rīkošanai, kā arī izdevumus maksātāju
   reprezentējošu priekšmetu izgatavošanai.

   5. Maksātājs rezultātu palielina (negatīva rezultāta gadījumā — samazina) par
   saskaņā ar likumu "Par grāmatvedību" un tam pakārtotajiem normatīvajiem aktiem
   pārskata gadā norakstīto pamatlīdzekļu nolietojuma un norakstīto nemateriālo
   ieguldījumu vērtību summu, bet samazina (negatīva rezultāta gadījumā — palielina) —
   par saskaņā ar šā likuma 11.^5 panta un likuma "Par uzņēmumu ienākuma nodokli"
   13.panta prasībām aprēķināto pamatlīdzekļu nolietojuma un norakstīto nemateriālo
   ieguldījumu vērtību summu.

   5.^1 Nosakot saimnieciskās darbības ienākumu, neņem vērā bilances posteņu
   pārvērtēšanas rezultātus, izņemot aktīvu pārvērtēšanu sakarā ar ārvalstu valūtas
   kursa maiņu. Aktīvus un pasīvus, kuru nominālvērtība izteikta ārvalstu valūtā,
   novērtē latos pēc Latvijas Bankas noteiktā ārvalstu valūtas kursa taksācijas gada
   pēdējā kalendāra dienā, un, nosakot saimnieciskās darbības ienākumu, ņem vērā
   attiecīgos ienākumus vai zaudējumus.

   6. Maksātājs rezultātu samazina (negatīva rezultāta gadījumā — palielina) par
   summām, kas izmaksātas kā valsts atbalsts lauksaimniecībai vai Eiropas Savienības
   atbalsts lauksaimniecībai un lauku attīstībai.

   7. Ja maksātājs gūst ienākumu no lauksaimnieciskās ražošanas vai lauku tūrisma
   pakalpojumu sniegšanas, tas samazina saimnieciskās darbības ienākumu par šā likuma
   9.panta pirmās daļas 1.punktā minēto neapliekamo ienākumu no lauksaimnieciskās
   ražošanas vai lauku tūrisma pakalpojumu sniegšanas. Ja maksātājs gūst ienākumu no
   lauksaimnieciskās ražošanas vai lauku tūrisma pakalpojumiem un citiem saimnieciskās
   darbības veidiem, tas samazina saimnieciskās darbības ienākumu par šā likuma 9.panta
   pirmās daļas 1.punktā minēto neapliekamo ienākumu no lauksaimnieciskās ražošanas vai
   lauku tūrisma pakalpojumu sniegšanas proporcionāli lauksaimnieciskās ražošanas vai
   lauku tūrisma pakalpojumu sniegšanas ieņēmumiem kopējos saimnieciskās darbības
   ieņēmumos.

   8. Maksātāja taksācijas gada saimnieciskās darbības zaudējumi (negatīvs
   saimnieciskās darbības ienākums) sedzami hronoloģiskā secībā no nākamo triju
   taksācijas gadu saimnieciskās darbības apliekamā ienākuma.

   9. Ja, koriģējot rezultātu saskaņā ar šā panta sesto daļu, ir radušies saimnieciskās
   darbības zaudējumi (vai zaudējumu palielinājums), šīs korekcijas rezultātā radušos
   zaudējumus vai zaudējumu palielinājumu nedrīkst segt no nākamo taksācijas gadu
   saimnieciskās darbības ienākuma saskaņā ar šā panta septīto daļu.

   10. Maksātājs, kas uzsācis kārtot grāmatvedību divkāršā ieraksta sistēmā, to dara
   vismaz piecus taksācijas gadus pēc kārtas.

   (19.12.2006. likuma redakcijā ar grozījumiem, kas izdarīti ar 08.11.2007. likumu,
   kas stājas spēkā 11.12.2007.)

   11.^2 pants. Īpaši noteikumi fiziskās personas — individuālā uzņēmuma (arī zemnieka
   un zvejnieka saimniecības) īpašnieka — saimnieciskās darbības ienākuma noteikšanai

   (Izslēgts ar 19.12.2006. likumu, kas stājas spēkā 01.01.2007.)

   11.^3 pants. Zaudētie parādi

   1. Debitoru parādus var uzskatīt par zaudēto parādu summām, ja ievēroti pirmie divi
   un viens no pārējiem šajā daļā minētajiem nosacījumiem:

   1) ienākums, kas attiecas uz šiem parādiem, pirms tam ir iekļauts saimnieciskās
   darbības ienākuma aprēķinā;

   2) debitors ir Latvijas nodokļu maksātājs — rezidents vai pastāvīgā pārstāvniecība,
   vai to valstu rezidents, ar kurām Latvija ir noslēgusi konvencijas par nodokļu
   dubultās uzlikšanas un nodokļu nemaksāšanas novēršanu, ja šīs konvencijas ir
   stājušās spēkā, vai arī Eiropas Savienības dalībvalsts vai Eiropas Ekonomikas zonas
   valsts rezidents;

   3) debitors ir valsts vai pašvaldības kapitālsabiedrība, kas likvidēta atbilstoši
   attiecīgas institūcijas lēmumam;

   4) ir tiesas spriedums par parāda piedziņu no debitora un tiesu izpildītāja akts par
   piedziņas neiespējamību un komercsabiedrība — debitors ir izslēgta no
   Komercreģistra;

   5) ir tiesas spriedums par parāda piedziņu no debitora — fiziskās personas — un
   tiesu izpildītāja akts par piedziņas neiespējamību vai arī debitora parāda piedziņa
   tiesas ceļā nav iespējama lietderības apsvērumu dēļ sakarā ar to, ka debitora parāda
   summa ir mazāka nekā ar tās atgūšanu saistītie izdevumi, un iepriekš ir veikti
   pasākumi parāda atgūšanai, ievērojot nosacījumu, ka katra atsevišķā debitora parāda
   summa nepārsniedz 100 latus.

   2. Ja izpildīti šā panta pirmās daļas 1. un 2.punktā noteiktie nosacījumi, rezultātu
   samazina (negatīva rezultāta gadījumā — palielina) par pusi no zaudētās parāda
   summas, kad debitoram ir uzsākta bankrota procedūra. Atlikušo zaudētā parāda summu
   drīkst iekļaut saimnieciskās darbības izdevumos pēc attiecīgā debitora bankrota
   procedūras pabeigšanas (ir tiesas lēmums par bankrota procedūras pabeigšanu).

   3. Ja maksātājam (tā individuālajam uzņēmumam) norēķinu kontā atradās naudas summas
   konta turētāja bankrota brīdī, tad piemēro likuma "Par uzņēmumu ienākuma nodokli"
   9.panta otro un trešo daļu.

   4. Rezultātu palielina (negatīva rezultāta gadījumā — samazina) par starpību starp
   zaudētā parāda summu un to naudas summu, kas iegūta no savu prasījuma tiesību
   nodošanas citām personām, ja nodokļa maksātājs savas prasījuma tiesības attiecībā uz
   zaudēto parādu, kas atbilst šajā pantā minētajiem nosacījumiem, ir nodevis citām
   personām.

   (19.12.2006. likuma redakcijā, kas stājas spēkā 01.01.2007.)

   11.^4 pants. Stihisku nelaimju rezultātā un citādā piespiedu kārtā ciestie
   saimnieciskās darbības zaudējumi

   1. Stihiskas nelaimes rezultātā vai citādā piespiedu kārtā radies pamatlīdzekļu
   zaudējums tiek uzskatīts par šo pamatlīdzekļu nomaiņu pret naudas summu, kas ir
   vienāda ar kompensāciju par attiecīgo pamatlīdzekli, ja šajā pantā nav noteikts
   citādi.

   2. Nosakot saimnieciskās darbības ienākumu, ienākumus no kompensācijas par stihiskas
   nelaimes rezultātā vai citādā piespiedu kārtā zaudētu zemi, ēkām, to daļām un būvēm
   neņem vērā, ja 12 mēnešu laikā no kompensācijas saņemšanas dienas saņemtā
   kompensācijas summa tiek reinvestēta tādos pašos vai līdzīgos pamatlīdzekļos. Tāpat
   neņem vērā ienākumu no katras kompensācijas daļas, kas 12 mēnešu laikā ir
   reinvestēta tādos pašos vai līdzīgos pamatlīdzekļos, ja minētā kompensācija ir
   izmaksāta pa daļām.

   3. Ja tiek izpildīts šā panta otrajā daļā minētais nosacījums, pamatlīdzekļa
   bilances vērtība (maksātājam, kas kārto grāmatvedības uzskaiti vienkāršā ieraksta
   sistēmā, — atlikusī vērtība nodokļa aprēķināšanas vajadzībām) ir vienāda ar zaudētā
   pamatlīdzekļa bilances vērtību, kurai pieskaitīta summa, par kādu jauniegādātā
   pamatlīdzekļa vērtība pārsniedz kompensāciju par zaudēto pamatlīdzekli.

   (19.12.2006. likuma redakcijā, kas stājas spēkā 01.01.2007.)

   11.^5 pants. Īpaši noteikumi taksācijas gadā norakstāmā pamatlīdzekļu nolietojuma un
   atsevišķu saimnieciskās darbības izdevumu veidu noteikšanai

   1. Pamatlīdzekļu nolietojumu, nosakot apliekamo ienākumu, aprēķina par katru
   pamatlīdzekli atsevišķi saskaņā ar likuma "Par uzņēmumu ienākuma nodokli" 13.pantu.

   2. Ja maksātājam piederošie pamatlīdzekļi saimnieciskajā darbībā tiek izmantoti
   daļēji, to vērtības nolietojumu nodokļa aprēķināšanas vajadzībām aprēķina
   proporcionāli attiecīgā pamatlīdzekļa izmantošanai saimnieciskajā darbībā. Šādi
   aprēķināto nolietojumu maksātājs iekļauj saimnieciskās darbības izdevumos tikai tad,
   ja proporciju var objektīvi noteikt un tā tiek dokumentāri pamatota. Ja minēto
   proporciju nevar objektīvi noteikt un tā netiek dokumentāri pamatota, maksātājs
   saimnieciskās darbības izdevumos iekļauj 50 procentus no aprēķinātā pamatlīdzekļa
   nolietojuma.

   3. Ja maksātājam piederoša ēka (tās daļa) daļēji tiek izmantota saimnieciskajā
   darbībā, tās nolietojumu aprēķina proporcionāli saimnieciskajā darbībā izmantotās
   daļas platības īpatsvaram ēkas (tās daļas) kopējā platībā.

   4. Aprēķinot personīgā vieglā automobiļa (izņemot vieglo automobili ar speciālo
   aprīkojumu) vērtības nolietojumu, izdevumos ietver aprēķināto nolietojumu
   proporcionāli saimnieciskās darbības vajadzībām nobraukto kilometru skaitam, bet ne
   vairāk par 70 procentiem.

   5. Ja maksātājs saimnieciskās darbības veikšanai izmanto telpas vai mantu, kura tiek
   izmantota arī tā personīgajam patēriņam, saimnieciskās darbības izmaksās var
   ieskaitīt tikai to ar šo telpas vai mantas izmantošanu saistīto izdevumu daļu, kas
   attiecas uz saimniecisko darbību, ja iespējams objektīvi noteikt šādu proporciju un
   to dokumentāri pamatot. Ja minēto proporciju nevar objektīvi noteikt un dokumentāri
   pamatot, maksātājs saimnieciskās darbības izdevumos iekļauj 70 procentus no
   attiecīgajiem saimnieciskās darbības izdevumiem.

   6. Personīgā vieglā automobiļa (izņemot vieglo automobili ar speciālo aprīkojumu)
   ekspluatācijas izmaksas (arī izdevumus par degvielu) izdevumos ietver proporcionāli
   saimnieciskās darbības vajadzībām nobraukto kilometru skaitam, pamatojoties uz
   detalizēti izstrādātiem maršrutiem, bet ne vairāk kā par 70 procentiem. Ja
   maksātājam nav atbilstoši noformētu attaisnojuma dokumentu, izdevumos ietver ne
   vairāk par 50 procentiem no faktiskajām izmaksām.

   7. Saimnieciskās darbības izdevumos ietver kompensācijas īrniekiem par dzīvojamo
   telpu atbrīvošanu un īres līguma laušanu sakarā ar dzīvojamās telpas kapitālo
   remontu vai telpu pārbūvi saimnieciskās darbības veikšanai.

   8. Maksātājs, kurš par iepriekšējiem taksācijas periodiem ir maksājis fiksēto
   ienākuma nodokli, pirms uzsākt šā likuma 11. vai 11.^1 panta piemērošanu ar
   iedzīvotāju ienākuma nodokli apliekamā ienākuma noteikšanai, lai noteiktu
   pamatlīdzekļu atlikušo vērtību uz taksācijas gada sākumu, no pamatlīdzekļu atlikušās
   vērtības atskaita aprēķināto nolietojumu par to taksācijas periodu, kad šī persona
   maksāja fiksēto ienākuma nodokli.

   9. Nosakot taksācijas gada apliekamo ienākumu, ņem vērā tikai izdevumus, kas
   pamatojas uz maksātāja faktiskajiem izdevumiem.

   (19.12.2006. likuma redakcijā ar grozījumiem, kas izdarīti ar 08.11.2007. likumu,
   kas stājas spēkā 11.12.2007. Astotā daļa stājas spēkā 01.01.2008. Sk. Pārejas
   noteikumus.)

   11.^6 pants. Īpaši noteikumi ienākuma noteikšanai no saimnieciskajā darbībā
   izmantota nekustamā īpašuma atsavināšanas vai pārklasificēšanas par personiskajām
   vajadzībām izmantojamu lietu

   1. Ja nekustamais īpašums atsavināšanas dienā tiek izmantots kā saimnieciskās
   darbības pamatlīdzeklis, ieņēmumus no nekustamā īpašuma atsavināšanas ņem vērā,
   nosakot saimnieciskās darbības ienākumu.

   2. Ja saimnieciskajā darbībā izmantots nekustamais īpašums tiek pārklasificēts par
   tādu personiskajām vajadzībām izmantojamu ķermenisku lietu (turpmāk —
   pārklasificēts), kas atbilst 9.panta pirmās daļas 19.^1 punktam, un pārdots 60
   mēnešu laikā no pārklasificēšanas, nekustamā īpašuma pārdošanas apliekamo ienākumu
   nekustamā īpašuma pārdošanas gadā palielina par nodokļa aprēķināšanai norakstītā
   nolietojuma summu visā laikā, kad pamatlīdzeklis lietots saimnieciskajā darbībā.

   3. Taksācijas gadā, kurā nekustamais īpašums tiek pārklasificēts, maksātājs Valsts
   ieņēmumu dienesta teritoriālajā iestādē reizē ar gada ienākumu deklarāciju iesniedz
   informāciju par pārklasificēto pamatlīdzekli (diena, kad nekustamais īpašums
   klasificēts par saimnieciskajā darbībā izmantojamu pamatlīdzekli, un diena, kad
   nekustamais īpašums no saimnieciskajā darbībā izmantota nekustamā īpašuma tiek
   pārklasificēts, nekustamā īpašuma kadastra apzīmējums, taksācijas periodi, kuros
   norakstīts nolietojums nodokļa aprēķināšanas vajadzībām) un nodokļa aprēķināšanai
   norakstītā nolietojuma summu visā laikā, kad pamatlīdzeklis lietots saimnieciskajā
   darbībā.

   4. Ja nekustamais īpašums saimnieciskajā darbībā ir ticis izmantots daļēji,
   apliekamo ienākumu saskaņā ar šā panta pirmās vai otrās daļas noteikumiem nosaka
   proporcionāli saimnieciskajā darbībā izmantotās nekustamā īpašuma daļas īpatsvaram.

   5. Šā panta noteikumi piemērojami arī, lai noteiktu nerezidentu ienākumu no Latvijā
   esoša nekustamā īpašuma izmantošanas atbilstoši šā likuma 3.panta trešās daļas
   7.punktam.

   (17.05.2007. likuma redakcijā, kas stājas spēkā 12.06.2007.)

   11.^7 pants. Īpaši noteikumi ienākuma noteikšanai no lauksaimniecības uzņēmuma vai
   lauksaimniecības zemes atsavināšanas

   1. Maksātāja gada apliekamajā ienākumā neiekļauj ienākumu, kas gūts, atsavinot
   lauksaimniecības uzņēmumu, tā daļu vai piemājas saimniecību, izpildot nosacījumus,
   lai saņemtu Eiropas Lauksaimniecības virzības un garantiju fonda atbalstu lauku
   attīstībai saistībā ar priekšlaicīgu aiziešanu pensijā.

   2. Uzņēmums šā panta pirmās daļas izpratnē ir organizatoriski saimnieciska vienība.
   Uzņēmumā ietilpst maksātājam piederošas ķermeniskas un bezķermeniskas lietas, kā arī
   citi saimnieciski labumi (vērtības), kurus maksātājs izmanto saimnieciskās darbības
   veikšanai. Uzņēmuma atsavināšana šā panta izpratnē nav akciju vai kapitāla daļu
   atsavināšana.

   3. Ar nodokli neapliek ienākumu no tāda nekustamā īpašuma atsavināšanas, kurš pēc
   lietošanas mērķa ir lauksaimniecības zeme, un ir izpildīti abi turpmākie nosacījumi:

   1) īpašumtiesības uz nekustamo īpašumu tā atsavināšanas rezultātā iegūst persona,
   kura Uzņēmumu reģistrā reģistrēta kā komercsabiedrība vai zemnieku saimniecība vai
   Valsts ieņēmumu dienestā — kā saimnieciskās darbības veicēja;

   2) vismaz vienā taksācijas periodā no pēdējiem trim pirmstaksācijas periodiem vairāk
   nekā pusi no šīs panta daļas 1.punktā minētās personas saimnieciskās darbības
   ieņēmumiem veido ieņēmumi no lauksaimnieciskās darbības vai arī šī persona no
   Eiropas Lauksaimniecības virzības un garantiju fonda saņem atbalstu kā jaunais
   lauksaimnieks.

   (17.05.2007. likuma redakcijā, kas stājas spēkā 12.06.2007.)

   11.^8 pants. Īpaši noteikumi saimnieciskās darbības ienākuma noteikšanai fiksētā
   ienākuma nodokļa maksātājiem

   1. Maksātājs, kas reģistrējies kā saimnieciskās darbības veicējs, kuram nav darba
   ņēmēju, var izvēlēties maksāt fiksēto ienākuma nodokli, ja viņa ieņēmumi nepārsniedz
   10 000 latu pirmstaksācijas gadā. Maksātājs, kas taksācijas gadā uzsāk saimniecisko
   darbību (reģistrējas Valsts ieņēmumu dienestā kā saimnieciskās darbības veicējs),
   var izvēlēties maksāt fiksēto ienākuma nodokli, ja atbilstoši paša maksātāja
   prognozei taksācijas gada saimnieciskās darbības ieņēmumi (pārrēķinot uz pilnu
   taksācijas gadu) nepārsniegs 10 000 latu.

   2. Lai aprēķinātu fiksēto ienākuma nodokli, maksātājs veic saimnieciskās darbības
   ieņēmumu uzskaiti vienkāršā ieraksta sistēmā.

   3. Saimnieciskās darbības veicējs, kura ieņēmumi taksācijas gadā pārsniedz 10 000
   latu, bet kurš pirmstaksācijas gadā ir maksājis fiksēto ienākuma nodokli, arī
   taksācijas gadā maksā fiksēto ienākuma nodokli. Šā maksātāja saimnieciskās darbības
   apliekamo ienākumu pēctaksācijas gadā un turpmākajos periodos aprēķina saskaņā ar šā
   likuma 11. vai 11.^1 pantu. Maksātājs var atkārtoti izvēlēties maksāt fiksēto
   ienākuma nodokli ne agrāk kā pēc pieciem gadiem.

   4. Šā panta noteikumi neattiecas uz profesionālās darbības veicējiem, kas minēti šā
   likuma 11.panta 1.^2 daļā.

   (08.11.2007. likuma redakcijā, kas stājas spēkā 11.12.2007. Pants stājas spēkā
   01.01.2008. Sk. Pārejas noteikumus.)

   12. pants. Maksātāja gada neapliekamais minimums

   1. Maksātāja gada apliekamajā ienākumā netiek ietverta summa vienas personas gada
   neapliekamā minimuma apmērā. Gada neapliekamais minimums ir visu gada mēnešu
   neapliekamo minimumu summa. Mēneša neapliekamā minimuma apmēru taksācijas gadam
   nosaka Ministru kabinets līdz pirmstaksācijas gada 30.jūnijam.

   2. Nerezidentiem neapliekamais minimums netiek piemērots, izņemot nerezidentu, kurš
   ir citas Eiropas Savienības dalībvalsts vai Eiropas Ekonomikas zonas valsts
   rezidents un taksācijas gadā Latvijā guvis vairāk nekā 75 procentus no saviem
   kopējiem ienākumiem.

   3. Šajā pantā minēto neapliekamo minimumu nepiemēro personām, kurām piemēro šā
   likuma 13.panta pirmās daļas 2., 3. un 4.punktā paredzēto neapliekamo minimumu.

   4. Maksātājam nepiemēro šajā pantā noteikto neapliekamo minimumu par to taksācijas
   gada daļu, kurā viņš ir bijis cita nodokļa maksātāja apgādībā un kurā šis nodokļa
   maksātājs ir izmantojis šā likuma 13.panta pirmās daļas 1.punktā noteiktos
   atvieglojumus.

   (31.05.1995. likuma redakcijā ar grozījumiem, kas izdarīti ar 19.12.1996.,
   25.11.1999., 19.06.2003., 20.12.2004. un 19.12.2006. likumu, kas stājas spēkā
   01.01.2007.)

   13. pants. Atvieglojumi maksātājam

   1. Maksātājam paredzēti šādi atvieglojumi:

   1) par katras šajā punktā minētās personas uzturēšanu, ja šai personai nav piešķirta
   pensija un tā nesaņem pensiju saskaņā ar likumu "Par valsts pensijām", izņemot
   apgādnieka zaudējuma pensiju — Ministru kabineta noteiktajā apmērā vienam no
   apgādniekiem:

   a) par nepilngadīgu bērnu,

   b) par bērnu, kamēr viņš turpina vispārējās, profesionālās, augstākās vai speciālās
   izglītības iegūšanu, bet ne ilgāk kā līdz 24 gadu vecuma sasniegšanai,

   c) par nestrādājošu laulāto,

   d) par nestrādājošiem vecākiem un vecvecākiem,

   e) par mazbērnu vai audzināšanā paņemtu bērnu, ja no viņa vecākiem nav iespējams
   piedzīt uzturnaudu (alimentus), arī tikmēr, kamēr viņš turpina vispārējās,
   profesionālās, augstākās vai speciālās izglītības iegūšanu, bet ne ilgāk kā līdz 24
   gadu vecuma sasniegšanai,

   f) par brāli, māsu, kas ir jaunāki par 18 gadiem, ja viņiem nav darbaspējīgu vecāku,

   g) par apgādībā esošu personu apgādājamiem,

   h) par personu, kuras labā pēc tiesas sprieduma no maksātāja tiek piedzīta
   uzturnauda (alimenti),

   i) par maksātāju aizbildnībā vai aizgādnībā esošu personu;

   2) personām, kurām pensija piešķirta līdz 1996.gada 1.janvārim atbilstoši likumam
   "Par valsts pensijām", neapliekamais minimums ir šīs pensijas apmērā;

   3) personām, kurām piešķirta vai pārrēķināta pensija pēc 1996.gada 1.janvāra vai
   noteikta piemaksa pie pensijas par apdrošināšanas stāžu, kas uzkrāts līdz 1995.gada
   31.decembrim, atbilstoši likumam "Par valsts pensijām" vai izdienas pensija, vai
   speciālā valsts pensija atbilstoši Latvijas Republikas normatīvajiem aktiem,
   neapliekamais minimums šīm pensijām (kopā ar piemaksu par uzkrāto apdrošināšanas
   stāžu) ir 1980 latu gadā;

   4) personām, kuras saskaņā ar likumiem ir atzītas par invalīdiem vai politiski
   represētām personām, nodokļu papildu atvieglojumu apmēru un to piemērošanas kārtību
   nosaka Ministru kabinets.

   1.^1 Šā panta pirmās daļas 3.punktā noteiktais neapliekamais minimums ir piemērojams
   arī no ārvalstīm saņemtajai pensijai (piemērojot to kopā no ārvalstīm saņemtajai
   pensijai un pensijai, kas piešķirta vai pārrēķināta pēc 1996.gada 1.janvāra
   atbilstoši likumam "Par valsts pensijām", vai izdienas pensijai, vai speciālajai
   valsts pensijai atbilstoši Latvijas Republikas normatīvajiem aktiem).

   1.^2 Šā panta pirmās daļas 1.punktā minēto nodokļa atvieglojumu gadam veido visu
   gada mēnešu nodokļa atvieglojumu summa. Nodokļa atvieglojuma apmēru mēnesim Ministru
   kabinets nosaka līdz pirmstaksācijas gada 30.jūnijam.

   2. Ja šā panta pirmajā daļā minētās personas gūst ienākumus, maksātājs tos uzrāda
   savā deklarācijā, izņemot šā panta trešajā daļā paredzētos gadījumus.

   3. Šā panta pirmās daļas 1. punktā noteiktie atvieglojumi nav piemērojami, ja šajā
   punktā minētās personas patstāvīgi saņem ar nodokli apliekamos ienākumus, kas
   pārsniedz noteikto nodokļa atvieglojuma apmēru, vai bezdarbnieka pabalstu
   (stipendiju) vai tās uztur kāda cita persona.

   4. Nerezidentiem nav tiesību uz šajā pantā noteiktajiem nodokļa atvieglojumiem,
   izņemot nerezidentus, kuriem tiek izmaksāta saskaņā ar Latvijas Republikas
   normatīvajiem aktiem piešķirtā pensija, un tos nerezidentus, kuri, būdami citas
   Eiropas Savienības dalībvalsts vai Eiropas Ekonomikas zonas valsts rezidenti,
   taksācijas gadā Latvijā guvuši vairāk nekā 75 procentus no saviem kopējiem
   ienākumiem.

   (31.05.1995. likuma redakcijā ar grozījumiem, kas izdarīti ar 19.12.1996.,
   20.11.1997., 25.11.1999., 11.12.2003., 20.12.2004., 20.10.2005., 08.06.2006. un
   19.12.2006. likumu, kas stājas spēkā 01.01.2007.)

   14. pants. Maksātāja attaisnoto izdevumu un atvieglojumu pamatojums

   1. Maksātāja tiesības uz attaisnoto izdevumu un atvieglojumu izslēgšanu no apliekamā
   ienākuma pierādāmas dokumentāri, uzrādot attiecīgus dokumentus vai iesniedzot to
   norakstus.

   2. Ņemot vērā maksātāja iesniegtos dokumentus, maksātāja dzīvesvietas Valsts
   ieņēmumu dienesta teritoriālā iestāde vai pašvaldība, kura ir grāmatiņas
   izsniedzēja, vai darba devējs, ja darbinieks tam ir iesniedzis Valsts ieņēmumu
   dienesta vai pašvaldības izsniegto paziņojumu par izmaiņām nodokļa atvieglojumos,
   ieraksta grāmatiņā nodokļa atvieglojumu posteņus.

   3. (Izslēgta ar 28.09.2006. likumu.)

   4. Maksātāja dokumenti, kas apstiprina attaisnotos izdevumus, attiecas tikai uz
   taksācijas periodu (kalendāro gadu).

   (31.05.1995. likuma redakcijā ar grozījumiem, kas izdarīti ar 25.11.1999.,
   30.11.2000., 11.12.2003. un 28.09.2006. likumu, kas stājas spēkā 01.11.2006.)

   III nodaļa
   NODOKĻA APRĒĶINĀŠANA

   15. pants. Nodokļa likmes

   1. Gada apliekamais ienākums, kas noteikts kā starpība starp maksātāja gada ienākuma
   summu, no kuras atskaitīta maksātāja saimnieciskās darbības ienākuma summa, un
   summu, kura aprēķināta saskaņā ar šā likuma 10.panta pirmās daļas 1., 2., 3., 5. un
   6.punkta, kā arī 12. un 13.panta noteikumiem, tiek aplikts ar nodokli pēc šā panta
   otrajā daļā noteiktajām likmēm. Saimnieciskās darbības ienākums tiek aplikts ar
   nodokli pēc šā panta 2.^1 daļā noteiktās likmes.

   2. Nodokļa likme, kas jāmaksā no gada apliekamā ienākuma, ir 25 procenti. Algas
   nodokļa maksātājam nodokļa likme 25 procentu apmērā jāmaksā no mēneša apliekamā
   ienākuma.

   2.^1 Nodokļa likme, ko maksā no saimnieciskās darbības ienākuma, ir 15 procenti.

   3. (Izslēgta ar 19.12.1996. likumu.)

   4. Šā likuma 3.panta trešās daļas 7.^1 punktā minētajam ienākumam, ja šī ienākuma
   izmaksātājs atbilstoši šā likuma 17.panta 12. un 12.^2 daļai ietur nodokli ienākuma
   izmaksas vietā, tiek piemērota 2 procentu likme no izmaksātās atlīdzības apmēra.

   5. Fiksētā ienākuma nodokļa apmēru nosaka saskaņā ar šā likuma pielikumu.

   (31.05.1995. likuma redakcijā ar grozījumiem, kas izdarīti ar 19.12.1996.,
   11.12.2003., 19.12.2006. un 08.11.2007. likumu, kas stājas spēkā 11.12.2007. Piektā
   daļa stājas spēkā 01.01.2008. Sk. Pārejas noteikumus.)

   16. pants. Vērtības izteiksme

   1. Ienākumi, attaisnotie izdevumi un izdevumi, kas izdarīti, veicot individuālo
   saimniecisko darbību, tiek noteikti Latvijas Republikas naudas vienībās. Ienākumi un
   izdevumi ārvalstu valūtā tiek pārrēķināti Latvijas Republikas naudas vienībās pēc
   Latvijas Bankas noteiktā oficiālā kursa, kas ir bijis spēkā ienākuma gūšanas vai
   izdevumu izdarīšanas dienā.

   2. Naturālā (mantiskā) izteiksmē un pakalpojumu veidā gūtie ienākumi un izdarītie
   izdevumi tiek novērtēti naudas izteiksmē pēc tirgus cenām, kādas ir bijušas spēkā
   ienākuma gūšanas vai izdevumu izdarīšanas dienā.

   IV nodaļa
   NODOKĻA IETURĒŠANAS UN MAKSĀŠANAS KĀRTĪBA

   17. pants. Algas nodokļa ieturēšana un maksāšana un nodokļa ieturēšana no
   ienākumiem, kuri nav saistīti ar darba attiecībām

   1. Algas nodokļa ieturēšanu un maksāšanu (pārskaitīšanu budžetā) veic darba devējs,
   kas nodarbina darbinieku — (nodokļa) maksātāju.

   2. Algas nodoklis tiek aprēķināts atbilstoši šā likuma 15.pantā noteiktajai likmei.

   3. Ar algas nodokli apliekamais mēneša ienākums ir:

   1) Latvijas Republikas rezidentiem pamatdarba vietā (vietā, kur iesniegta grāmatiņa)
   — starpība starp kalendārā mēneša ienākumu un mēneša neapliekamā minimuma, šā likuma
   10.panta otrajā daļā noteikto attaisnoto izdevumu un šā likuma 13.panta pirmajā daļā
   noteikto atvieglojumu summu;

   2) Latvijas Republikas rezidentiem papildu darba vietā — kalendārā mēneša ienākums,
   no kura atskaitīta šā likuma 10.panta otrajā daļā noteiktā attaisnoto izdevumu
   summa;

   3) Latvijas Republikas nerezidentiem — kalendārā mēneša ienākums, no kura atskaitīta
   šā likuma 10.panta pirmās daļas 1., 5. un 6.punktā minēto attaisnoto izdevumu summa.

   4. (Izslēgta ar 25.11.1999. likumu.)

   5. Algas nodoklis iemaksājams budžetā reizi mēnesī, kad bankā tiek saņemta nauda
   iedzīvotāju ienākumu izmaksai. Darba devēji, kas iedzīvotāju ienākumus izmaksā no
   kases ieņēmumiem, nesaņemot naudu bankā, iemaksā algas nodokli budžetā nākamajā
   dienā pēc algas izmaksas.

   6. Darba devējs par darbiniekam taksācijas periodā izmaksātajām summām, kā arī par
   atskaitītajām summām, aprēķināto un nomaksāto nodokli izdara attiecīgu ierakstu
   grāmatiņā. Gadam beidzoties, darba devējs izdod darbiniekam, kā arī nosūta Valsts
   ieņēmumu dienesta teritoriālajai iestādei pēc savas atrašanās vietas paziņojumu par
   algas nodokli, kas samaksāts darba attiecību pastāvēšanas periodā.

   7. Paziņojums par algas nodokli tiek nogādāts adresātam ne vēlāk kā taksācijas gadam
   sekojošā gada 1.februārī, ja darba attiecības pastāvējušas līdz gada beigām. Ja
   darba attiecības izbeigušās pirms gada beigām, darba devējs grāmatiņā izdara
   ierakstu par algas nodokļa samaksāšanu un grāmatiņu izsniedz darbiniekam atlaišanas
   dienā. Ja ar darbinieku, kas nodarbināts papildu darba vietā, darba attiecības ir
   izbeigušās pirms taksācijas gada beigām, darba devējs izsniedz darbiniekam
   paziņojumu par algas nodokli atlaišanas dienā, bet darbiniekam, kas nodarbināts
   steidzamos, īslaicīgos vai vienreizējos darbos, — izmaksājot atalgojumu. Paziņojumu
   par to darbinieku algas nodokli, ar kuriem darba attiecības nav pastāvējušas līdz
   gada beigām, darba devējs nosūta Valsts ieņēmumu dienesta teritoriālajai iestādei
   pēc savas atrašanās vietas līdz tā mēneša piecpadsmitajam datumam, kas seko darba
   attiecību izbeigšanās mēnesim vai mēnesim, kurā darbinieks ir bijis nodarbināts
   steidzamos, īslaicīgos, vienreizējos darbos.

   8. (Izslēgta ar 25.11.1999. likumu.)

   9. (Izslēgta ar 30.11.2000. likumu.)

   9.^1 Šā likuma 4.panta pirmās daļas 4. un 5.punktā minētais algas nodokļa maksātājs
   — fiziskā persona — no kalendāra mēneša darba samaksas aprēķināto nodokli ieskaita
   budžetā ne vēlāk kā ienākuma izmaksas mēnesim sekojošā mēneša piecpadsmitajā datumā.
   Paziņojumu par kalendārajā gadā aprēķināto un budžetā iemaksāto algas nodokli minētā
   fiziskā persona — darbinieks iesniedz Valsts ieņēmumu dienesta teritoriālajai
   iestādei līdz taksācijas gadam sekojošā gada 1.februārim, bet, ja darba attiecības
   ar šo darba devēju izbeigušās pirms gada beigām, — līdz darba attiecību izbeigšanās
   mēnesim sekojošā mēneša piecpadsmitajam datumam.

   9.^2 Šā panta pirmā daļa nav piemērojama, ja vienlaikus pastāv šādi nosacījumi:

   1) fiziskā persona darba pienākumus veic ārvalstī saistībā ar ārvalstī esošo darba
   devēja pastāvīgo pārstāvniecību, kas reģistrēta saskaņā ar ārvalsts attiecīgo
   normatīvo aktu prasībām;

   2) fiziskās personas darba samaksa (ienākums, kas gūts uz darba attiecību pamata)
   tiek aplikta ar ārvalsts ienākuma nodokli;

   3) nosakot ārvalstī esošās darba devēja pastāvīgās pārstāvniecības apliekamo
   ienākumu, fiziskās personas darba samaksa tiek iekļauta pastāvīgās pārstāvniecības
   izdevumos.

   9.^3 Šā panta 9.^2 daļā minētā darba samaksa ir ienākums, kas gūts ārpus Latvijas
   Republikas pie tāda darba devēja, kurš nav Latvijas Republikas rezidents, un tiek
   aplikts ar iedzīvotāju ienākuma nodokli rezumējošā kārtībā saskaņā ar šā likuma
   19.panta noteikumiem.

   10. No fiziskās personas ienākumiem, kurus izmaksā komersanti, individuālie uzņēmumi
   (arī zemnieku vai zvejnieku saimniecības), kooperatīvās sabiedrības, nerezidentu
   pastāvīgās pārstāvniecības, iestādes, organizācijas, biedrības, nodibinājumi un
   fiziskās personas, kuras reģistrētas kā saimnieciskās darbības veicējas, ja tie nav
   saistīti ar darba attiecībām un nav atbrīvoti no aplikšanas ar nodokli, ienākuma
   izmaksātājs ietur nodokli ienākuma izmaksas vietā un iemaksā to budžetā ne vēlāk kā
   ienākuma izmaksas mēnesim sekojošā mēneša piektajā datumā. Pie šādiem ienākumiem
   pieder:

   1) autoratlīdzība (honorārs), arī atlīdzība par autora pārdotajiem lietišķās un
   dekoratīvās mākslas darbiem un tautas daiļamatniecības izstrādājumiem;

   2) autoratlīdzība (honorārs), kuru izmaksā autortiesību mantiniekiem;

   3) atlīdzība, kuru izmaksā sagādes un citas organizācijas par medījumu jēlādām,
   medījumiem un to gaļu, medību trofejām, zoobarību un citu savvaļā iegūto produkciju,
   izņemot savvaļas sēņu un ogu produkciju;

   4) apdrošināšanas atlīdzība, kas saskaņā ar dzīvības, veselības un negadījuma
   apdrošināšanas līgumu, kuru apdrošinātā interesēs noslēdzis darba devējs (vai cits
   apdrošinājuma ņēmējs — juridiskā persona), izmaksāta, pienākot apdrošināšanas līgumā
   paredzētajam līguma beigu termiņam vai laužot līgumu pirms termiņa;

   5) pensijas;

   6) metāllūžņu pārdošanas ienākumi;

   7) ieņēmumi no saimnieciskās darbības, ko veic fiziskā persona, kurai nav izsniegts
   Valsts ieņēmumu dienesta apliecinājums par reģistrēšanos saimnieciskās darbības
   veicēja statusā, izņemot ieņēmumus no lauksaimnieciskās produkcijas ražošanas;

   8) dāvinājumi naudā un citās lietās;

   9) slimības pabalsti;

   10) izložu un azartspēļu laimesti, kuri pārsniedz 500 latu, izņemot preču un
   pakalpojumu loteriju laimestus;

   11) atmaksājamais pārmaksātais sociālais nodoklis (valsts sociālās apdrošināšanas
   obligātās iemaksas);

   12) dividendes, izņemot dividendes, par kurām nav jāmaksā nodoklis saskaņā ar šā
   likuma 9.panta pirmās daļas 2.punktu;

   13) procentu ienākums, izņemot procentu ienākumu, par kuru nav jāmaksā nodoklis
   saskaņā ar šā likuma 9.panta pirmās daļas 3.punktu;

   14) stipendijas, izņemot stipendijas, kuras saskaņā ar šā likuma 9.panta pirmās
   daļas 8.punktu nav apliekamas ar nodokli;

   15) papildpensijas kapitāls, kas veidojies no darba devēja veiktajām iemaksām
   privātajos pensiju fondos atbilstoši licencētiem pensiju plāniem un izmaksāts
   pensiju plānu dalībniekiem.

   10.^1 Ieturot nodokli no profesionālās darbības veicēju autoratlīdzības (honorāra),
   pirms nodokļa aprēķināšanas no izmaksājamās summas atskaita šā likuma 10.panta
   pirmās daļas 4.punktā minētos izdevumus atbilstoši noteiktajai normai.

   10.^2 Ieturot nodokli no augoša meža pārdošanas ienākuma, pirms nodokļa
   aprēķināšanas no izmaksājamās summas atskaita ar meža atjaunošanu saistītos
   izdevumus, piemērojot izdevumu normu 25 procentu apmērā no izmaksājamās summas, bet
   no kokmateriālu pārdošanas ienākuma — ar kokmateriālu sagatavošanu un pārdošanu
   saistītos izdevumus, piemērojot izdevumu normu 50 procentu apmērā no izmaksājamās
   summas.

   11. Komersanti, individuālie uzņēmumi (arī zemnieku vai zvejnieku saimniecības),
   kooperatīvās sabiedrības, nerezidentu pastāvīgās pārstāvniecības, iestādes,
   organizācijas, biedrības, nodibinājumi un fiziskās personas, kuras reģistrētas kā
   saimnieciskās darbības veicējas, izsniedz personām — nodokļa maksātājām — paziņojumu
   par izmaksātajām ar iedzīvotāju ienākuma nodokli apliekamajām summām, kas nav
   saistītas ar darba attiecībām, un no šīm summām ieturēto nodokli vai, ja izmaksātais
   ienākums nav apliekams ar nodokli, izmaksu apliecinošu dokumentu un nosūta
   paziņojumu Valsts ieņēmumu dienesta teritoriālajai iestādei pēc savas atrašanās
   vietas:

   1) par personām izmaksātajiem ienākumiem, kas minēti šā panta desmitajā un
   divpadsmitajā daļā, un no tiem ieturēto nodokli — ne vēlāk kā līdz ienākuma izmaksas
   mēnesim sekojošā mēneša 15.datumam;

   2) par personām, neieturot nodokli, izmaksātajām summām — Ministru kabineta
   noteiktajā termiņā. Ministru kabinets nosaka apliecinājuma dokumentu izsniegšanas
   kārtību, kā arī ienākumus, par kuru izmaksu tie izsniedzami, un izņēmumus.

   11.^1 Ja šā panta vienpadsmitās daļas 2.punktā minētās ienākuma summas, kas
   saistītas ar maksātāja lauksaimniecisko ražošanu, taksācijas gadā nepārsniedz 500
   latus, paziņojums par šim maksātājam izmaksāto ienākumu Valsts ieņēmumu dienesta
   teritoriālajai iestādei iesniedzams kopumā par gadu līdz taksācijas gadam sekojošā
   gada 1.februārim.

   11.^2 Fiziskā persona — nodokļa maksātājs kā apliecinājumu tam, ka tās personisko
   lietu pārdošana komersantam, individuālajam uzņēmumam (arī zemnieka vai zvejnieka
   saimniecībai), kooperatīvajai sabiedrībai, nerezidenta pastāvīgajai pārstāvniecībai,
   iestādei, organizācijai, biedrībai, nodibinājumam un fiziskajai personai, kura
   reģistrēta kā saimnieciskās darbības veicēja, nav saistīta ar tās saimniecisko
   darbību, iesniedz ienākuma izmaksātājam attiecīgu izziņu.

   11.^3 Šā panta vienpadsmitās daļas 2.punkta noteikumus kredītiestāde nepiemēro
   ienākumam no noguldījumiem. Paziņojumu par fiziskās personas — iekšzemes nodokļa
   maksātāja taksācijas gada ienākumu no noguldījumiem, ja tie pārsniedz taksācijas
   gadam noteikto neapliekamā minimuma apmēru, kredītiestāde iesniedz Valsts ieņēmumu
   dienesta teritoriālajai iestādei līdz taksācijas gadam sekojošā gada 1.februārim.

   12. No šā likuma 3.panta trešās daļas 1., 2., 3., 4., 6., 7.^1, 8., 9.^1, 10., 11.,
   12., 13., 14. un 15.punktā minētajiem ienākumiem ienākuma nodoklis tiek ieturēts
   ienākuma izmaksas vietā un iemaksāts budžetā ne vēlāk kā ienākuma izmaksas mēnesim
   sekojošā mēneša 5.datumā.

   12.^1 Komersants, individuālais uzņēmums (arī zemnieka vai zvejnieka saimniecība),
   kooperatīvā sabiedrība, nerezidenta pastāvīgā pārstāvniecība, iestāde, organizācija,
   biedrība un nodibinājums, kas izmaksājis fiziskajai personai — nerezidentam tādus
   ienākumus, no kuriem saskaņā ar šo likumu nodoklis ieturams izmaksas vietā, izsniedz
   nerezidentam apliecinājumu par Latvijas Republikā taksācijas gadā no attiecīgā
   ienākumu izmaksātāja gūtajiem ienākumiem un par tiem samaksāto iedzīvotāju ienākuma
   nodokli.

   12.^2 Fiziskā persona — rezidents, kurš ir saimnieciskās darbības veicējs, no šā
   likuma 3.panta trešās daļas 1., 2., 3., 7.^1, 8., 9.^1, 11. un 12.punktā minētajiem
   ienākumiem nodokli ietur ienākuma izmaksas brīdī un iemaksā to budžetā ne vēlāk kā
   ienākuma izmaksas mēnesim sekojošā mēneša piektajā datumā, ja šie maksājumi ir
   saistīti ar rezidenta veikto saimniecisko darbību un tiek ņemti vērā, nosakot ar
   nodokli apliekamo ienākumu, kā arī izsniedz nerezidentam apliecinājumu par Latvijas
   Republikā taksācijas gadā gūtajiem ienākumiem un par tiem samaksāto ienākuma
   nodokli.

   12.^3 Personālsabiedrība aprēķina nodokli no šā likuma 3.panta trešās daļas 5.punktā
   minētajiem ienākumiem, kas ietver personālsabiedrības taksācijas perioda ar nodokli
   apliekamā ienākuma daļu, kura pienākas personālsabiedrības dalībniekam —
   nerezidentam, un ieturēto nodokli iemaksā budžetā 15 dienu laikā pēc
   personālsabiedrības uzņēmuma ienākuma nodokļa deklarācijas iesniegšanas saskaņā ar
   likuma "Par uzņēmumu ienākuma nodokli" 22.panta devīto un desmito daļu.

   13. Ja mēnesī izmaksātā ienākuma vai vienreizējās izmaksas apmērs ir trīs lati vai
   mazāks, to izmaksājot, nodoklis netiek ieturēts ienākuma izmaksas reizē. Ienākuma
   saņēmējs uzrāda šīs summas savā deklarācijā, ko iesniedz par taksācijas perioda
   (kalendārā gada) ienākumiem tam sekojošajā gadā. Ienākuma izmaksātājs par šo
   ienākumu nosūta ziņas Valsts ieņēmumu dienesta teritoriālajai iestādei šā panta
   vienpadsmitajā daļā noteiktajā kārtībā.

   14. Persona, kas veic profesionālo darbību kā mākslinieks, autors vai citas radošas
   profesijas pārstāvis, vai persona, kuras apgādībā ir trīs un vairāk nepilngadīgu
   bērnu un bērnu, kuri turpina izglītības iegūšanu līdz 24 gadu vecuma sasniegšanai,
   var lūgt Valsts ieņēmumu dienesta rajona nodaļu izsniegt tai apliecību par nodokļa
   neieturēšanu izmaksas vietā, ja šī persona apliecina Valsts ieņēmumu dienestam, ka
   tās kopējais apliekamais ienākums gadā sagaidāms mazāks nekā gada neapliekamais
   minimums saskaņā ar šā likuma 12.pantu un 13.pantā tai paredzēto atvieglojumu summa
   ar nosacījumu, ka ir ievēroti visi šā panta piecpadsmitajā daļā minētie noteikumi.
   Valsts ieņēmumu dienestam minētā apliecība šādā gadījumā ir jāizsniedz, ja
   prasītājam nav bijuši nodokļu likumdošanas aktu pārkāpumi.

   15. Apliecības par nodokļa neieturēšanu tiek izsniegtas un atsauktas Ministru
   kabineta noteiktajā kārtībā. 10 dienu laikā kopš brīža, kad maksātāja ienākums
   pārsniedz gada apliekamo minimumu un šā likuma 13.pantā paredzēto atvieglojumu
   summu, vai kad maksātājs ir noslēdzis līgumu, no kura gūtie ienākumi pārsniedz gada
   neapliekamo minimumu un šā likuma 13.pantā paredzēto atvieglojumu summu, maksātājs
   par to paziņo Valsts ieņēmumu dienesta rajona (pilsētas) nodaļai. Ziņu slēpšanas
   gadījumā apliecību par nodokļa neieturēšanu Valsts ieņēmumu dienests atsauc un
   turpmāk šai personai neizsniedz.

   16. Ja šā panta otrajā, trešajā un desmitajā daļā minētās izmaksas saņem persona,
   kurai izsniegta apliecība par nodokļa neieturēšanu, nodoklis par šiem maksājumiem
   nav jāietur un šis fakts jāatspoguļo dokumentos, kas iesniedzami Valsts ieņēmumu
   dienesta rajona (pilsētas) nodaļai saskaņā ar šā panta vienpadsmito daļu.

   17. Neatkarīgi no jebkuriem šā likuma noteikumiem iedzīvotāju ienākuma nodokli ietur
   pēc 25 procentu likmes no visiem maksājumiem, ko fiziskās personas — Latvijas
   rezidenti vai nerezidenti, kuriem saskaņā ar šo likumu ir pienākums iesniegt Latvijā
   gada ienākumu deklarāciju, izmaksā juridiskajām, fiziskajām un citām personām, kuras
   atrodas, ir izveidotas vai nodibinātas Ministru kabineta noteikumos minētajās zemu
   nodokļu un beznodokļu valstīs vai teritorijās, ieskaitot maksājumus šo personu
   pārstāvjiem vai trešo personu kredītiestāžu kontos un maksājumus, kas veikti
   savstarpēja norēķinu ieskaita veidā, izņemot maksājumus par preču piegādēm personām,
   kuras atrodas, ir izveidotas vai nodibinātas Ministru kabineta noteikumos minētajās
   zemu nodokļu un beznodokļu valstīs vai teritorijās, ja šīs preces ir attiecīgās zemu
   nodokļu vai beznodokļu valsts vai teritorijas izcelsmes preces.

   18. Valsts ieņēmumu dienestam ir tiesības atļaut neieturēt nodokli no tiem
   maksājumiem, no kuriem saskaņā ar šā panta septiņpadsmito daļu ir ieturams nodoklis,
   ja šo maksājumu izmaksātājs pamatoti pierāda, ka minētie maksājumi netiek izdarīti,
   lai samazinātu šā maksātāja apliekamo ienākumu un nemaksātu vai samazinātu Latvijā
   maksājamos nodokļus. Valsts ieņēmumu dienests piešķirto atļauju anulē, ja nodokļu
   administrēšanas procesā ir ieguvis informāciju, kas liecina par darījuma patieso
   apstākļu slēpšanu. Piešķirtās atļaujas anulēšanas gadījumā nodokļa maksātājam
   piemēro šā panta septiņpadsmitās daļas normu un nodokļa summas, uz kurām attiecas
   anulētā atļauja, uzskatāmas par nokavēto nodokļa maksājumu.

   19. Šā panta septiņpadsmitajā daļā minētajiem maksājumiem, no kuriem nodoklis
   izmaksas vietā nav ieturams pēc 25 procentu likmes, un maksājumiem, no kuriem
   saskaņā ar šā panta astoņpadsmito daļu ir atļauts neieturēt nodokli, piemērojami šā
   likuma 3.panta trešās daļas un šā panta desmitās un divpadsmitās daļas noteikumi.

   (31.05.1995. likuma redakcijā ar grozījumiem, kas izdarīti ar 29.02.1996.,
   19.12.1996., 02.10.1997., 20.11.1997., 25.11.1999., 27.01.2000., 30.11.2000.,
   19.06.2003., 11.12.2003., 20.12.2004., 20.10.2005., 28.09.2006., 19.12.2006. un
   17.05.2007. likumu, kas stājas spēkā 12.06.2007.)

   18. pants. Nodokļa aprēķināšana no saimnieciskās darbības ienākuma un tā maksāšana
   avansā

   1. Reizē ar deklarāciju, bet ne vēlāk kā līdz pēctaksācijas gada 1.aprīlim vai
   mēnesi pēc saimnieciskās darbības uzsākšanas maksātājs iesniedz Valsts ieņēmumu
   dienesta teritoriālajai iestādei pēc savas dzīvesvietas aprēķinu par nodokļa avansa
   maksājumu lielumu taksācijas gadā, pamatojoties uz iepriekšējā gada ienākumu vai
   prognozējot paredzamo ienākumu. Ja maksāšanas periodā faktiskais ienākuma lielums
   mainās, maksātājs iesniedz precizētu nodokļa avansa maksājumu pārrēķinu. Personiskās
   palīgsaimniecības, piemājas saimniecības vai zemnieku saimniecības īpašnieka
   ienākumiem no lauksaimnieciskās ražošanas avansa maksājumi tiek noteikti tādā
   apmērā, kas atbilst nodoklim no puses viņa iepriekšējā gada apliekamā ienākuma. Ja
   viņa ceturkšņa ienākumu apjoms ir uz pusi mazāks par ceturto daļu gadam noteiktā
   nodokļa avansa maksājumu apmēra, avansa maksājumu var pārcelt uz nākamo šā panta
   trešajā daļā paredzēto termiņu.

   2. Valsts ieņēmumu dienesta teritoriālā iestāde mēneša laikā, pamatojoties uz
   iesniegtajiem maksātāja aprēķiniem par avansa maksājumu lielumu un tās rīcībā
   esošajiem datiem, precizē avansa maksājumu lielumu un paziņojumu par to nosūta
   maksātājam.

   3. Maksātājs patstāvīgi iemaksā budžetā aprēķinātos nodokļa avansa maksājumus par
   taksācijas gadu šādos termiņos: ne vēlāk kā 15.martā, ne vēlāk kā 15.maijā, ne vēlāk
   kā 15.augustā un ne vēlāk kā 15.novembrī. Ja Valsts ieņēmumu dienesta teritoriālā
   iestāde nav noteikusi citādi, ne vēlāk kā 15.martā iemaksājamā avansa maksājuma
   apmērs ir ceturtā daļa no pirmstaksācijas gadam noteiktās nodokļa avansa summas, bet
   ne vēlāk kā 15.maijā, ne vēlāk kā 15.augustā un ne vēlāk kā 15.novembrī iemaksājamā
   avansa maksājuma apmērs ir taksācijas gadam noteiktā nodokļa avansa maksājuma un
   pirmajā ceturksnī veicamā avansa maksājuma starpība, kas dalīta ar trīs.

   4. Maksātāji, kuri saņem patentu individuālā darba veikšanai, līdz patenta
   saņemšanai samaksā patentmaksu.

   4.^1 Maksātājs, kas kārto grāmatvedību divkāršā ieraksta sistēmā, taksācijas gada
   avansa maksājumus nosaka saskaņā ar likuma "Par uzņēmumu ienākuma nodokli" 23.pantu.
   Avansa maksājumi izdarāmi katru mēnesi līdz piecpadsmitajam datumam.

   5. No šā likuma 8.panta trešās daļas 4., 8. un 9.punktā minētajiem ienākumiem avansa
   maksājumi nav jāizdara.

   6. Maksātājam aprēķinātais nodokļa avansa maksājuma apmērs samazināms par nodokļu
   summu, kas saskaņā ar šā likuma 17.panta desmitās daļas 6. un 7.punkta noteikumiem
   ieturēta un ieskaitīta budžetā. Pamats šādam samazinājumam ir paziņojums par
   ieturēto nodokli, kuru saskaņā ar šā likuma 17.panta noteikumiem ienākuma
   izmaksātājs iesniedz Valsts ieņēmumu dienesta teritoriālajai iestādei.

   7. Maksātājs, kurš taksācijas gada laikā uzsāk saimniecisko darbību, nodokļa avansa
   maksājumus par taksācijas gadu var veikt labprātīgi.

   8. Fiziskā persona, kura pirmstaksācijas gadā ir bijusi individuālā uzņēmuma
   īpašnieks un kura taksācijas gadā ir reģistrēta komercreģistrā kā individuālais
   komersants, taksācijas gadā veic avansa maksājumus.

   9. Maksātājs, kurš maksā fiksēto ienākuma nodokli, nodokļa avansa maksājumu 25 latu
   apmērā veic līdz taksācijas gada 15.martam.

   (31.05.1995. likuma redakcijā ar grozījumiem, kas izdarīti ar 19.12.1996.,
   25.11.1999., 30.11.2000., 11.12.2003., 19.12.2006. un 08.11.2007. likumu, kas stājas
   spēkā 11.12.2007. Devītā daļa stājas spēkā 01.01.2008. Sk. Pārejas noteikumus.)

   19. pants. Iedzīvotāju ienākuma nodokļa aprēķināšanas un maksāšanas rezumējošā
   kārtība

   1. Nodokļa aprēķināšanu un iemaksāšanu budžetā rezumējošā kārtībā veic maksātājs.

   2. Atbilstoši šim likumam nodoklis tiek aprēķināts par gada apliekamā ienākuma
   kopējo apjomu, kuru nosakot saimnieciskās darbības zaudējumus nevar segt uz citu
   ienākumu veidu rēķina, un tas tiek atspoguļots deklarācijā. Deklarācijā tiek
   uzrādīti visi maksātāja taksācijas periodā (kalendārajā gadā) gūtie ienākumi, arī ar
   nodokli neapliekamie ienākumi, ja to kopējā summa pārsniedz gada neapliekamā
   minimuma apmēru, izņemot šā likuma 9.panta pirmās daļas 29. un 30.punktā minētos
   ienākumus.

   3. Maksātājs ne vēlāk kā 15 dienu laikā no šajā likumā noteiktās deklarācijas
   iesniegšanas dienas iemaksā budžetā aprēķinātā nodokļa summu, bet, ja aprēķinātā
   nodokļa summa pārsniedz 100 latus, maksātājs to var iemaksāt budžetā trijās reizēs —
   līdz 16.aprīlim, 16.maijam un 16.jūnijam, iemaksājot katru reizi trešo daļu no šīs
   summas. Turklāt šī summa ir samazināma par to nodokļa daļu, kuru taksācijas gada
   laikā darba devēji samaksājuši kā algas nodokli vai pats maksātājs — kā avansu vai
   nodokli, kas ieturēts no maksātāja ienākuma, izmaksājot viņam šā likuma 17.panta
   desmitajā daļā minētos ienākumus.

   3.^1 Maksātājs ne vēlāk kā 15 dienu laikā no šajā likumā noteiktās deklarācijas
   iesniegšanas dienas iemaksā budžetā fiksētā ienākuma nodokļa atlikušo daļu, ko
   nosaka kā starpību starp fiksētā ienākuma nodokļa summu, kas noteikta atbilstoši šā
   likuma 15.panta piektajai daļai, un saskaņā ar šā likuma 18.panta devīto daļu
   noteikto avansa maksājumu.

   4. Ja rezumējošā kārtībā aprēķinātā summa pēc pārbaudes izrādās mazāka par avansā
   samaksāto, Valsts ieņēmumu dienesta teritoriālā iestāde triju mēnešu laikā no
   deklarācijas iesniegšanas dienas atmaksā maksātājam radušos starpību.

   4.^1 Personai, kam rezumējošā kārtībā taksācijas gadam aprēķinātais nodoklis no
   saimnieciskās darbības, kuras veikšanai tā ir iegādājusies patentu, ir mazāks nekā
   samaksātā gada patentmaksa, šī starpība netiek atmaksāta.

   5. Deklarācija ar tai pievienotajiem dokumentiem, kas apliecina nodokļa iemaksāšanu
   budžetā, iesniedzama Valsts ieņēmumu dienesta teritoriālajai iestādei pēc maksātāja
   dzīvesvietas ne vēlāk kā taksācijas gadam sekojošā gada 1.aprīlī. Nerezidents tajos
   gadījumos, kad tam saskaņā ar šā likuma 20.panta trešo daļu ir jāiesniedz
   deklarācija, to iesniedz Valsts ieņēmumu dienesta teritoriālajai iestādei:

   1) pēc nekustamā īpašuma atrašanās vietas — par šā likuma 3.panta trešās daļas 7.,
   7.^1 un 9.punktā minēto ienākumu;

   2) pēc paša maksātāja izvēles — par šā likuma 3.panta trešās daļas 1.punktā minēto
   ienākumu;

   3) pēc ienākuma izmaksātāja atrašanās vietas — pārējos gadījumos.

   5.^1 Ārvalsts nodokļa maksātājs, kas Latvijā uzturas, lai veiktu algotu darbu tāda
   darba devēja labā, kurš nav Latvijas rezidents vai kuram nav pastāvīgās
   pārstāvniecības Latvijā, un kas pārtrauc minētā ienākuma gūšanu, un nav paredzama
   viņa atgriešanās Latvijā pirms taksācijas gada beigām, iesniedz deklarāciju, pirms
   viņš izbrauc no Latvijas.

   5.^2 Ārvalsts nodokļa maksātājs (nerezidents), kas Latvijā gūst ienākumu, no kura
   nodoklis maksājams rezumējošā kārtībā, bet kas taksācijas gadā pārstāj gūt šādu
   ienākumu vai gūst vienreiz izmaksājamu ienākumu un vienlaikus pārtrauc ekonomiskās
   saites ar Latviju, iesniedz deklarāciju 30 dienu laikā pēc ienākuma gūšanas beigām.
   Ārvalsts nodokļa maksātājs (nerezidents), kas Latvijā gūst ienākumu no Latvijā esoša
   nekustamā īpašuma pārdošanas, nodokli no šā ienākuma aprēķina rezumējošā kārtībā un
   līdz taksācijas gadam sekojošā gada 1.aprīlim iesniedz deklarāciju Valsts ieņēmumu
   dienesta teritoriālajai iestādei pēc atsavinātā nekustamā īpašuma atrašanās vietas,
   ja maksātājs neizmanto šā likuma 20.panta trešajā daļā minētos deklarēšanas
   atvieglojumus.

   6. Deklarācijai ir pievienojami vai reizē ar to uzrādāmi un, ja nepieciešams,
   iesniedzami dokumenti, kas apliecina:

   1) maksātāja tiesības uz atvieglojumiem;

   2) taksācijas gada laikā izdarītos attaisnotos izdevumus, izņemot gadījumus, kad
   informāciju par maksātāja attaisnotajiem izdevumiem Valsts ieņēmumu dienests saņem
   saskaņā ar šā panta desmito un vienpadsmito daļu;

   3) kā avansu, arī kā algas nodokli un patentmaksu samaksāto nodokli;

   4) nodokļa ieturēšanu no šā likuma 17.panta desmitajā daļā minētajiem ienākumiem;

   5) ārvalstīs samaksāto nodokli;

   6) ka persona, kas ir citas Eiropas Savienības dalībvalsts vai Eiropas Ekonomikas
   zonas valsts rezidents, taksācijas gadā Latvijā guvusi vairāk nekā 75 procentus no
   saviem kopējiem ienākumiem un ka tā vai tās laulātais nav izmantojuši šajā likumā
   noteiktajiem nodokļa atvieglojumiem un attaisnotajiem izdevumiem analoģiskus
   atskaitījumus savā rezidences valstī.

   7. Ja maksātājs taksācijas gada laikā ir mainījis dzīvesvietu, deklarācija
   jāiesniedz (jānosūta pa pastu) Valsts ieņēmumu dienesta teritoriālajai iestādei pēc
   iepriekšējās dzīvesvietas.

   8. Zemnieku saimniecība, ja tā bez lauksaimnieciskās ražošanas veic arī citu
   saimniecisko darbību, var aprēķināt kopējos ienākumus (sedzot lauksaimnieciskos
   zaudējumus no citiem ienākumiem). Šajā gadījumā nepiemēro 9.panta pirmās daļas
   1.punktu.

   9. Ja izdevumiem, kas saistīti ar maksātāja saimniecisko darbību, ir noteiktas
   izdevumu normas, šo izdevumu apliecināšanai attiecīgajā apmērā nav nepieciešams
   iesniegt vai uzrādīt tos apliecinošus dokumentus.

   10. Valsts ieņēmumu dienestam līdz pēctaksācijas gada 1.februārim elektroniski
   nosūta informāciju, kurā par katru fizisko personu norāda vārdu, uzvārdu, personas
   kodu, kā arī šādu informāciju:

   1) privātais pensiju fonds — par fiziskās personas noslēgtā individuālās dalības
   līguma ar privāto pensijas fondu atbilstību šā likuma 10.panta pirmās daļas 5.punktā
   noteiktajām prasībām un taksācijas gadā privātajā pensiju fondā veikto iemaksu
   apmēru un iemaksu sadalījumu pa gadiem, ja maksātājs taksācijas gadā ir veicis
   maksājumus arī par nākamajiem taksācijas gadiem;

   2) apdrošināšanas sabiedrība — par fiziskās personas noslēgtā līguma (iegādātās
   polises) par dzīvības apdrošināšanu (ar līdzekļu uzkrāšanu) atbilstību šā likuma
   10.panta pirmās daļas 6.punktā noteiktajām prasībām, līguma darbības periodu un
   taksācijas gadā veikto apdrošināšanas prēmiju summu un šo summu sadalījumu pa
   gadiem, ja maksātājs taksācijas gadā ir veicis maksājumus arī par nākamajiem
   taksācijas gadiem pie nosacījuma, ka saskaņā ar apdrošināšanas līgumu maksātājam
   katram periodam ir noteikts fiksēts maksājums.

   11. Par šā panta desmitajā daļā noteiktās informācijas nosūtīšanas kārtību un datu
   formātu apdrošināšanas sabiedrība vai privātais pensiju fonds ar Valsts ieņēmumu
   dienestu vienojas, noslēdzot attiecīgu līgumu.

   (31.05.1995. likuma redakcijā ar grozījumiem, kas izdarīti ar 19.12.1996.,
   25.11.1999., 30.11.2000., 11.12.2003., 20.12.2004., 19.12.2006. un 08.11.2007.
   likumu, kas stājas spēkā 11.12.2007. 3.^1 daļa stājas spēkā 01.01.2008. Sk. Pārejas
   noteikumus.)

   20. pants. Ienākumu deklarēšanas atvieglojumi

   1. Iekšzemes nodokļa maksātājam, kas taksācijas gada laikā ir saņēmis Latvijas
   Republikā ienākumus, no kuriem izmaksas vietā ir ieturēts nodoklis, ja viņa saņemto
   šā likuma 9.panta pirmajā daļā minēto ar nodokli neapliekamo ienākumu kopējā summa
   nepārsniedz četrkāršotu taksācijas gadam noteikto neapliekamā minimuma apmēru vai
   viņam saskaņā ar šā likuma 19.panta otro daļu gūtie ienākumi nav jāuzrāda
   deklarācijā, ir tiesības neiesniegt deklarāciju, ja šajā vai citos likumos nav
   noteikts citādi. Minētais nosacījums attiecināms arī uz gadījumiem, kad iekšzemes
   nodokļa maksātājs taksācijas gada laikā ir saņēmis tikai Latvijas Republikā
   ienākumus, no kuriem izmaksas vietā ir ieturēts nodoklis, vai tikai šā likuma
   9.panta pirmajā daļā minētos ar nodokli neapliekamos ienākumus, kuru kopējā summa
   nepārsniedz četrkāršotu taksācijas gadam noteikto neapliekamo minimumu, vai viņam
   saskaņā ar šā likuma 19.panta otro daļu gūtie ienākumi nav jāuzrāda deklarācijā.

   2. Ja iekšzemes nodokļa maksātājs šā likuma 19.panta piektajā daļā noteiktajā
   termiņā nav iesniedzis deklarāciju, šis fakts ir maksātāja apliecinājums tam, ka no
   viņa taksācijas gadā saņemtajiem ienākumiem nodoklis ir ieturēts pilnā apmērā. Ja
   Valsts ieņēmumu dienesta rīcībā ir informācija, ka maksātājs taksācijas gada laikā
   ir saņēmis ar nodokli apliekamus ienākumus, no kuriem izmaksas vietā nav ieturēts
   nodoklis, deklarācijas neiesniegšanas gadījumā viņam piemēro šā likuma 32.^1 pantā
   noteiktās sankcijas.

   3. Ārvalsts nodokļa maksātājam (nerezidentam) deklarācija nav jāiesniedz, izņemot
   gadījumu, kad nerezidents:

   1) saņem šā likuma 3.panta trešās daļas 7. un 9.punktā minētos ienākumus, kā arī šā
   likuma 3.panta trešās daļas 1.punktā minēto ienākumu no algota darba tāda darba
   devēja labā, kurš nav Latvijas rezidents vai kuram nav pastāvīgās pārstāvniecības
   Latvijā, vai arī saņem šā likuma 3.panta trešās daļas 4.punktā minēto ienākumu no
   komercsabiedrības, kas nav Latvijas Republikas rezidents;

   2) saņem šā likuma 3.panta trešās daļas 7.^1 punktā minētos ienākumus no fiziskajām
   personām, kas nav minētas šā likuma 17.panta 12.^2 daļā;

   3) būdams citas Eiropas Savienības dalībvalsts vai Eiropas Ekonomikas zonas valsts
   rezidents, taksācijas gadā Latvijā guvis vairāk nekā 75 procentus no saviem kopējiem
   ienākumiem un vēlas piemērot taksācijas gada neapliekamo minimumu saskaņā ar šā
   likuma 12.pantu, nodokļa atvieglojumus saskaņā ar šā likuma 13.panta ceturto daļu un
   attaisnotos izdevumus saskaņā ar šā likuma 10.panta ceturto daļu.

   4. Šajā pantā minētie ienākumu deklarēšanas atvieglojumi nav attiecināmi uz
   maksātājiem, kas gūst ienākumus no saimnieciskās darbības.

   (19.12.1996. likuma redakcijā ar grozījumiem, kas izdarīti ar 25.11.1999.,
   30.11.2000., 11.12.2003., 20.12.2004. un 19.12.2006. likumu, kas stājas spēkā
   16.01.2007.)

   V nodaļa
   DEKLARĀCIJAS KONTROLĒŠANA UN KORIĢĒŠANA

   21. pants. Kontrolējošā finanšu iestāde

   Valsts ieņēmumu dienesta teritoriālā iestāde pēc maksātāja dzīvesvietas:

   1) pārbauda deklarācijā uzrādīto datu ticamību un pareizību;

   2) veic iedzīvotāju ienākuma nodokļa maksāšanas kontroli;

   3) veic šā likuma 11. pantā minēto ieņēmumu un izdevumu pilnīguma un pareizības
   uzskaites kontroli.

   (Ar grozījumiem, kas izdarīti ar 14.01.1994., 25.11.1999. un 11.12.2003. likumu, kas
   stājas spēkā 01.01.2004.)

   22. pants. Deklarācijas kontrolēšana un apliekamā ienākuma noteikšana uz aprēķinu
   pamata

   1. Valsts ieņēmumu dienests pārbauda maksātāja (fiziskās personas) taksācijas gadā
   gūtos ienākumus, pamatojoties uz iesniegtajā gada ienākumu deklarācijā uzrādītajiem
   datiem, darba devēju (ienākuma izmaksātāju) paziņojumiem par izmaksātajām summām,
   ārvalstu nodokļu administrāciju sniegtajām ziņām, apsekošanas un pārbaužu
   rezultātiem, kā arī citu Valsts ieņēmumu dienesta rīcībā esošo informāciju par
   nodokļa maksātāja ienākumiem, īpašuma stāvokļa izmaiņām un izdevumiem.

   2. Ja Valsts ieņēmumu dienesta rīcībā esošajos pārskatos (paziņojumos) uzrādītie
   maksātāja ienākumi vai maksātāja iesniegtajā deklarācijā uzrādītais ienākumu apjoms
   saskaņā ar Valsts ieņēmumu dienesta rīcībā esošo informāciju ir mazāks par viņa
   izdevumu apjomu, Valsts ieņēmumu dienests nosaka ar nodokli apliekamo ienākumu un
   nodokļa summu uz aprēķinu pamata atbilstoši maksātāja īpašuma vērtības pieaugumam un
   Valsts ieņēmumu dienesta rīcībā esošajām ziņām par maksātāja darbību (arī maksātāja
   darījumiem un ieņēmumiem no saimnieciskās darbības).

   3. Ja maksātāja deklarētie ienākumi vai Valsts ieņēmumu dienesta rīcībā esošajos
   pārskatos (paziņojumos) uzrādītie maksātāja ienākumi neatbilst viņa izdevumiem
   taksācijas gadā, Valsts ieņēmumu dienests pieprasa šā panta 3.^1 daļā noteiktajā
   termiņā iesniegt:

   1) papildu deklarāciju (atbilstoši Ministru kabineta apstiprinātajai veidlapai) par
   ienākumiem, ieņēmumiem, naudas un citiem uzkrājumiem, īpašumiem un to vērtības maiņu
   (turpmāk — papildu deklarācija);

   2) taksācijas gada ienākumu deklarāciju, ja tā nav iesniegta šajā likumā noteiktajā
   kārtībā;

   3) (izslēgts ar 20.12.2004. likumu).

   3.^1 Maksātājs saskaņā ar šā panta trešās daļas nosacījumiem pieprasīto papildu
   deklarāciju un taksācijas gada ienākumu deklarāciju Valsts ieņēmumu dienestam
   iesniedz personiski ne vēlāk kā 30 darbdienu laikā pēc papildu deklarācijas vai gada
   ienākumu deklarācijas veidlapas saņemšanas vai, ja maksātājs ne vēlāk kā 30
   darbdienu laikā pēc papildu deklarācijas veidlapas saņemšanas ir iesniedzis Valsts
   ieņēmumu dienestam pamatotu iesniegumu, — citā Valsts ieņēmumu dienesta noteiktajā
   termiņā. Citu papildu deklarācijas iesniegšanas termiņu var noteikt, ja deklarācijas
   aizpildīšanai nepieciešama informācija, kuru nav iespējams iegūt 30 darbdienu laikā,
   vai ja maksātājs slimības, komandējuma vai citu pamatotu iemeslu dēļ nevar to
   iesniegt noteiktajā termiņā.

   3.^2 Valsts ieņēmumu dienesta noteiktais papildu deklarācijas iesniegšanas termiņa
   pagarinājums nedrīkst pārsniegt 90 dienas no papildu deklarācijas pieprasīšanas
   dienas.

   4. Nosakot maksātāja īpašuma vērtību un tās pieaugumu, kā arī īpašuma palielinājumu
   pārbaudāmajā periodā, Valsts ieņēmumu dienests izmanto Uzņēmumu reģistra datubāzu,
   kurām ir publiska ticamība, Ceļu satiksmes drošības direkcijas, zemesgrāmatu un
   pārējo citu valsts reģistru un valsts informācijas sistēmu turētāju datus, kā arī
   maksātāja papildu deklarāciju kopā ar tai pievienotajiem attaisnojuma dokumentiem
   par maksātāja ienākumiem un izdevumiem.

   5. Valsts ieņēmumu dienests, precizējot maksātāja ienākumu lielumu, ir tiesīgs
   pieprasīt un bez maksas saņemt no visiem komersantiem (arī kredītiestādēm),
   nerezidentu pastāvīgajām pārstāvniecībām, iestādēm, organizācijām, biedrībām,
   nodibinājumiem un citām personām visu apliekamā ienākuma lieluma precizēšanai
   nepieciešamo informāciju par maksātāja darījumiem, ienākumiem, izmaksātajām summām,
   nodotajām vērtībām, īpašumiem un citām lietām. Iegūtā informācija ir konfidenciāla
   un izmantojama apliekamā ienākuma lieluma un maksājamā nodokļa apmēra precizēšanai,
   to ir aizliegts nodot citām personām, izņemot izmeklēšanas institūcijas un tiesas,
   kas iesniegušas pieprasījumus likumos noteiktajos gadījumos.

   6. Ar maksātāja un viņa ģimenes personiskajām vajadzībām saistīto izdevumu
   novērtējumu Valsts ieņēmumu dienests nosaka, izmantojot Centrālās statistikas
   pārvaldes statistikas datus par attiecīgo periodu, ja vien maksātājs nevar pierādīt
   citu ar personiskajām vajadzībām saistīto izdevumu apmēru.

   7. Budžetā maksājamo nodokļa summu un samaksas termiņus nosaka Valsts ieņēmumu
   dienesta lēmums, ko pieņem, pamatojoties uz pārbaudes datiem par attiecīgo
   taksācijas periodu.

   8. Kārtību, kādā uz aprēķinu pamata Valsts ieņēmumu dienests nosaka apliekamā
   ienākuma lielumu, un kārtību un termiņu, kādā Valsts ieņēmumu dienestam iesniedzama
   informācija par maksātāja ieņēmumiem, naudas uzkrājumiem un īpašumiem un to vērtības
   maiņu, nosaka Ministru kabinets.

   (25.11.1999. likuma redakcijā ar grozījumiem, kas izdarīti ar 20.12.2004.,
   20.10.2005., 19.12.2006. likumu, Satversmes tiesas 11.04.2007. spriedumu un
   08.11.2007. likumu, kas stājas spēkā 11.12.2007.)

   23. pants. Deklarācijas koriģēšana

   1. Ja iesniegtajā deklarācijā ir faktoloģiskas un/vai aprēķina neprecizitātes,
   Valsts ieņēmumu dienesta teritoriālā iestāde izlabo pieļautās kļūdas un izlaboto
   deklarāciju kopā ar norādi par maksātāja pieļautajām kļūdām nosūta maksātājam.

   2. Maksātāja pienākums ir 30 dienu laikā no izlabotās deklarācijas saņemšanas dienas
   iemaksāt budžetā trūkstošo nodokļa summu.

   3. Ja maksātājs rezumējošā kārtībā kļūdaini iemaksājis budžetā lielāku nodokļa
   summu, nekā likumā noteikts, Valsts ieņēmumu dienests atmaksā pārmaksāto nodokļu
   summu maksātājam 30 dienu laikā no dienas, kad saņemts maksātāja iesniegums.

   3.^1 Kļūdaini iemaksātā summa saņemama atpakaļ ne vairāk kā par trim gadiem.

   4. Konstatējot likuma pārkāpumus, ienākumu nepilnīgu uzrādīšanu vai slēpšanu un
   citus pārkāpumus, Valsts ieņēmumu dienesta teritoriālā iestāde sastāda aktu par
   pārkāpumu un piemēro likumos paredzētās sankcijas.

   (31.05.1995. likuma redakcijā ar grozījumiem, kas izdarīti ar 25.11.1999.,
   11.12.2003., 20.10.2005. un 28.09.2006. likumu, kas stājas spēkā 01.11.2006.)

   VI nodaļa
   STARPVALSTU LĪGUMI

   24. pants. Starpvalstu līgumu piemērošana

   1. Ja starpvalstu līgums, kura dalībvalsts ir Latvijas Republika, paredz ienākuma
   aplikšanas kārtību, kas atšķiras no šajā likumā noteiktās kārtības, piemērojamas
   starpvalstu līguma normas.

   2. Latvijas Republikā pastāvīgi dzīvojošo personu ienākumi, kas gūti ārvalstīs, tiek
   aplikti ar nodokli Latvijas Republikā, izņemot gadījumus, kad saskaņā ar
   noslēgtajiem starpvalstu līgumiem noteikta citāda aplikšanas kārtība.

   3. Saskaņā ar šā likuma noteikumiem aprēķināto nodokli samazina par summu, kas ir
   vienāda ar ārvalstīs samaksāto nodokli, ja šī nodokļa samaksa ārvalstīs ir
   apliecināta ar ārvalstu nodokļu iekasēšanas institūcijas apstiprinātiem dokumentiem,
   kuros uzrādīts apliekamais ienākums un ārvalstīs samaksātā nodokļa summa.

   4. Šā panta trešajā daļā minētais samazinājums nedrīkst būt lielāks par summu, kas
   atbilstu Latvijā aprēķinātajam nodoklim par ārvalstī gūto ienākumu.

   5. Šā panta ceturtā daļa nav piemērojama attiecībā uz īpašo nodokli, ko Eiropas
   Savienības dalībvalstis, to saistītās un atkarīgās teritorijas, valstis, kuras nav
   Eiropas Savienības dalībvalstis, bet ar kurām Eiropas Kopiena noslēgusi Latvijai
   saistošus starptautiskos līgumus par uzkrājumu ienākuma aplikšanu ar nodokļiem,
   ietur no uzkrājumu ienākuma (turpmāk — nodoklis no uzkrājumu ienākuma). Kopējo
   Latvijā aprēķināto nodokli samazina par visu ārvalstī ieturēto nodokļa no uzkrājumu
   ienākuma summu. Valsts ieņēmumu dienests atmaksā uzkrājumu ienākuma faktiskajam
   īpašniekam summu, par kādu nodoklis no uzkrājumu ienākuma pārsniedz Latvijā
   aprēķināto nodokli, ja šā nodokļa summa ir lielāka par kopējo Latvijā aprēķināto
   nodokli.

   6. Ja no uzkrājumu ienākuma, kas saņemts citā Eiropas Savienības dalībvalstī, tās
   saistītajā vai atkarīgajā teritorijā vai valstī, kura nav Eiropas Savienības
   dalībvalsts, bet ar kuru Eiropas Kopiena noslēgusi Latvijai saistošu starptautisko
   līgumu par uzkrājumu ienākuma aplikšanu ar nodokļiem, ir ieturēts gan ienākuma
   nodoklis, gan nodoklis no uzkrājumu ienākuma, vispirms piemēro šā panta trešo daļu
   attiecībā uz ārvalstī samaksāto ienākuma nodokli un pēc tam piemēro šā panta piekto
   daļu attiecībā uz ārvalstī samaksāto nodokli no uzkrājumu ienākuma.

   (Ar grozījumiem, kas izdarīti ar 19.12.1996. un 20.12.2004. likumu, kas stājas spēkā
   01.01.2005. Piektā un sestā daļa stājas spēkā 01.07.2005. Sk. Pārejas noteikumus.)

   VII nodaļa
   BUDŽETU KOMPETENCE

   25. pants. Nodokļa maksāšanas vieta

   1. Iekšzemes nodokļa maksātāja (rezidenta) nodokļa summa tiek iemaksāta budžetā,
   pamatojoties uz šā likuma 26.panta nosacījumiem.

   2. Nodokļa summas, ko iemaksājušas šā likuma 2.panta 2.punktā minētās personas, tiek
   ieskaitītas pašvaldības budžetā pēc darba devēja (ienākuma izmaksātāja) vai
   nekustamā īpašuma atrašanās vietas.

   (31.05.1995. likuma redakcijā ar grozījumiem, kas izdarīti ar 25.11.1999. likumu,
   kas stājas spēkā 01.01.2000.)

   26. pants. Nodokļa sadalīšana

   1. Nodokļa summas (izņemot patentmaksas), no kurām atskaitītas šā likuma 19.panta
   ceturtajā daļā minētās summas, tiek ieskaitītas budžetā šādā sadalījumā:

   1) 79 procenti — maksātāja dzīvesvietas pašvaldības budžetā;

   2) 21 procenti — valsts pamatbudžetā.

   2. Kārtību, kādā nodokļa summas un ar to saistītā pamatparāda palielinājuma,
   nokavējuma naudas un soda naudas šā panta pirmajā daļā noteiktajā sadalījumā tiek
   ieskaitītas budžetā, nosaka Ministru kabinets.

   3. Nodokļa summas no maksātāja taksācijas gada ienākuma atbilstoši šā panta pirmās
   daļas 1.punktam tiek ieskaitītas tās pašvaldības budžetā, kuras administratīvajā
   teritorijā personas dzīvesvieta bija deklarēta taksācijas gada sākumā.

   4. Pieņemot lēmumu par mēneša neapliekamā minimuma apmēru saskaņā ar šā likuma
   12.panta pirmo daļu un par nodokļa atvieglojumu apmēru saskaņā ar šā likuma 13.panta
   pirmo daļu, Ministru kabinets izvērtē šāda lēmuma ietekmi uz pašvaldību ieņēmumiem
   un, ja nepieciešams, paredz valsts budžeta likumprojektā kompensāciju pašvaldību
   ieņēmumu bāzes samazinājumam.

   (11.12.2003. likuma redakcijā ar grozījumiem, kas izdarīti ar 20.12.2004.,
   20.10.2005. un 19.12.2006. likumu, kas stājas spēkā 01.01.2007.)

   27. pants. Pašvaldību pienākumi

   1. Pašvaldībām ir pienākums veikt nepieciešamos pasākumus, lai nodrošinātu grāmatiņu
   izsniegšanu savas administratīvās teritorijas iedzīvotājiem, kā arī citus nodokļa
   iekasēšanai nepieciešamos pasākumus, kas saistīti ar to nodokļa maksātāju
   reģistrāciju, kuri gūst ienākumus no īpašuma vai saimnieciskās darbības, kā arī
   jautājumiem par šo nodokļa maksātāju ienākumu no īpašuma vai saimnieciskās darbības
   novērtēšanu.

   2. Nodokļa administrēšanas funkciju sadalījumu starp Valsts ieņēmumu dienestu un
   pašvaldībām nosaka Ministru kabinets.

   (31.05.1995. likuma redakcijā ar grozījumiem, kas izdarīti ar 30.11.2000. un
   19.12.2006. likumu, kas stājas spēkā 01.01.2007.)

   VIII nodaļa
   LIKUMA IEVĒROŠANAS UN PILDĪŠANAS NODROŠINĀJUMS

   28. pants. Maksātāja pienākumi

   Maksātāja pienākums ir:

   1) šajā likumā noteiktajos termiņos un kārtībā sastādīt un iesniegt Valsts ieņēmumu
   dienesta teritoriālajai iestādei pēc savas dzīvesvietas deklarāciju;

   2) šajā likumā noteiktajos termiņos un kārtībā iemaksāt budžetā nodokli;

   3) nodrošināt Valsts ieņēmumu dienesta teritoriālās iestādes pārstāvjiem iespēju
   iekļūt telpās un teritorijā, kas izmantota apliekamā ienākuma gūšanai;

   4) uzglabāt ieņēmumus un attaisnotos izdevumus apliecinošos dokumentus vismaz trīs
   gadus pēc gada ienākumu deklarācijas iesniegšanas termiņa, kā arī, veicot
   saimniecisko darbību, uzskaitīt saimnieciskās darbības ieņēmumus un izdevumus,
   uzglabāt ieņēmumus un izdevumus apliecinošos attaisnojuma dokumentus vismaz piecus
   gadus, bet gadījumos, kad nodokļu maksātājam saskaņā ar likumu tiek piemērots īpašs
   nodokļu režīms uz laiku, kas pārsniedz piecus gadus, — visu īpašā nodokļu režīma
   piemērošanas laiku. Maksātājam ir pienākums uzrādīt šos dokumentus vai iesniegt to
   kopijas Valsts ieņēmumu dienesta teritoriālajai iestādei pēc tās pieprasījuma;

   5) uz Valsts ieņēmumu dienesta teritoriālās iestādes koriģētās deklarācijas pamata
   iemaksāt budžetā trūkstošo nodokļa summu;

   6) uzsākot saimniecisko darbību, mēneša laikā reģistrēties Valsts ieņēmumu dienesta
   teritoriālajā iestādē pēc savas dzīvesvietas kā saimnieciskās darbības veicējam;

   7) ziņot Valsts ieņēmumu dienesta teritoriālajai iestādei par saimnieciskās darbības
   pārtraukšanu, mēneša laikā iesniedzot paziņojumu par ienākumiem, kas šajā periodā
   gūti no saimnieciskās darbības, un ar to gūšanu saistītajiem izdevumiem;

   8) piecu darbdienu laikā no līguma noslēgšanas dienas, kā arī no līguma darbības
   izbeigšanās dienas informēt par to Valsts ieņēmumu dienesta teritoriālo iestādi, ja
   viņš saimnieciskās darbības ienākumu nosaka atbilstoši šā likuma 11.panta
   divpadsmitajai daļai.

   9) līdz taksācijas gada 1.februārim informēt Valsts ieņēmumu dienesta teritoriālo
   iestādi par to, ka maksātājs ir izvēlējies maksāt fiksēto ienākuma nodokli.

   (31.05.1995. likuma redakcijā ar grozījumiem, kas izdarīti ar 20.11.1997.,
   25.11.1999., 30.11.2000., 22.11.2001., 19.12.2006. un 08.11.2007. likumu, kas stājas
   spēkā 11.12.2007.)

   29. pants. Darba devēja pienākumi

   1. Darba devēja pienākums ir šajā likumā noteiktajos termiņos un kārtībā:

   1) aprēķināt, ieturēt un iemaksāt budžetā algas nodokli no darbiniekam izmaksātajām
   summām, norādot maksātāja dzīvesvietu;

   2) informēt darbinieku un kontrolējošo Valsts ieņēmumu dienesta teritoriālo iestādi
   pēc savas atrašanās vietas par taksācijas gadā darbiniekam izmaksātajām summām un no
   tām budžetā iemaksāto algas nodokli;

   3) uzglabāt darba samaksas aprēķināšanu un izmaksu apliecinošus dokumentus likuma
   "Par grāmatvedību" 10.pantā noteikto termiņu;

   4) par iedzīvotāju ienākuma nodokļa summām, kas katru mēnesi ieturētas no darbinieku
   darba ienākuma un iemaksātas budžetā, iesniegt ziņojumu Valsts ieņēmumu dienesta
   teritoriālajai iestādei pēc savas juridiskās adreses termiņā, kāds darba devējam
   atbilstoši likumam "Par valsts sociālo apdrošināšanu" ir noteikts ziņojuma
   iesniegšanai par valsts sociālās apdrošināšanas obligātajām iemaksām;

   5) par nerezidentiem ieturēto nodokli no ienākumiem, no kuriem saskaņā ar šā likuma
   17.panta divpadsmitās daļas noteikumiem ir jāietur nodoklis izmaksas vietā, iesniegt
   pārskatu līdz nākamā mēneša 15.datumam;

   6) par katru mēnesi ieturēto un budžetā ieskaitīto nodokli no fizisko personu tāda
   ienākuma, no kura nodoklis ieturams izmaksas vietā, iesniegt Valsts ieņēmumu
   dienesta teritoriālajai iestādei pārskatu līdz nākamā mēneša piecpadsmitajam
   datumam.

   2. Pārskaitīt (ieskaitīt) budžetā nodokli no darba devēja līdzekļiem, neieturot to
   no darbinieka, ir aizliegts, izņemot soda sankcijas, kas darba devējam jāmaksā par
   nodokļu likumu pārkāpumiem, kā arī veicot nodokļa aprēķina precizējumus gadījumos,
   kad aprēķinātās nodokļa summas nav iespējams ieturēt no darbinieka vai ienākuma
   saņēmēja.

   3. Šā un 31., 31.^2, 32., 33. panta noteikumi attiecas arī uz personu — ienākuma
   izmaksātāju, kas izmaksā ienākumu, no kura saskaņā ar šo likumu vai citiem nodokļu
   likumiem ir jāietur nodoklis ienākuma izmaksas vietā.

   (Ar grozījumiem, kas izdarīti ar 14.01.1994., 19.12.1996., 25.11.1999., 30.11.2000.
   un 19.12.2006. likumu, kas stājas spēkā 01.01.2007.)

   29.^1 pants. Valsts ieņēmumu dienesta pienākumi

   Valsts ieņēmumu dienests Ministru kabineta noteiktajā kārtībā un termiņā, bet ne
   retāk kā reizi ceturksnī, sniedz informāciju pašvaldībām par pašvaldību budžetos
   ieskaitītajām iedzīvotāju ienākuma nodokļa summām no to teritorijā dzīvojošo fizisko
   personu — nodokļa maksātāju — ienākumiem.

   (25.11.1999. likuma redakcijā, kas stājas spēkā 01.01.2000. Pants stājas spēkā
   01.07.2000. Sk. Pārejas noteikumus.)

   30. pants. Maksātāja tiesības

   Maksātājam ir šādas tiesības:

   1) iesniegt Valsts ieņēmumu dienesta teritoriālajai iestādei motivētu prasību
   sadalīt taksācijas gadam noteikto apliekamo ienākumu pa iepriekšējiem gadiem, ja
   minētais ienākums gūts vairāku gadu darba rezultātā;

   2) (izslēgts ar 25.11.1999. likumu);

   3) pieprasīt Valsts ieņēmumu dienesta teritoriālajai iestādei pēc savas dzīvesvietas
   atmaksāt pārmaksāto vai rezumējošā kārtībā kļūdaini samaksāto nodokļa summu;

   4) iepazīties ar Valsts ieņēmumu dienesta teritoriālās iestādes veikto pārbaužu
   aktiem, ciktāl šīs pārbaudes attiecas uz maksātāju;

   5) pārsūdzēt likumdošanas aktos paredzētajā kārtībā Valsts ieņēmumu dienesta
   teritoriālās iestādes lēmumus;

   6) iesniegt gada ienākumu deklarāciju, precizējot taksācijas gada nodokļa aprēķinu,
   triju gadu laikā saskaņā ar likumu "Par nodokļiem un nodevām".

   (31.05.1995. likuma redakcijā ar grozījumiem, kas izdarīti ar 25.11.1999. un
   30.11.2000. likumu, kas stājas spēkā 01.01.2001.)

   31. pants. Darba devēja (ienākuma izmaksātāja) atbildība par termiņā nesamaksāto
   nodokli

   1. Ja darba devējs (ienākuma izmaksātājs) no darbinieka darba samaksas (personai
   izmaksājamā ienākuma) ieturēto nodokli šā likuma 17.panta piektajā daļā noteiktajā
   termiņā nav iemaksājis budžetā, viņš budžetā iemaksā nesamaksātā nodokļa
   (pamatparāds) summu un nokavējuma naudu atbilstoši šā panta trešās daļas
   noteikumiem.

   2. (Izslēgta ar 19.12.2006. likumu.)

   3. Par termiņā ieturēto, bet šā likuma 17.panta piektajā, desmitajā un divpadsmitajā
   daļā noteiktajā termiņā budžetā neiemaksāto nodokļa summu (pamatparāds) tiek
   aprēķināta nokavējuma nauda no laikā nesamaksātā pamatparāda 0,05 procentu apmērā
   par katru nokavēto nodokļa samaksas dienu.

   (19.12.1996. likuma redakcijā ar grozījumiem, kas izdarīti ar 25.11.1999. un
   19.12.2006. likumu, kas stājas spēkā 01.01.2007.)

   31.^1 pants. Maksātāja atbildība par termiņā nesamaksāto nodokli

   1. Ja maksātājs šā likuma 18.panta trešajā daļā noteiktajos termiņos neveic nodokļa
   avansa maksājumus, viņš papildus nokavētajam nodokļa maksājumam iemaksā budžetā
   nokavējuma naudu atbilstoši šā likuma 31.panta trešās daļas noteikumiem.

   2. Ja maksātājs šā likuma 19.panta trešajā daļā noteiktajā termiņā neiemaksā budžetā
   rezumējošā kārtībā aprēķināto nodokli, viņam, sākot ar nākamo maksājuma termiņam
   sekojošo dienu, ir aprēķināma nokavējuma nauda atbilstoši šā likuma 31.panta trešās
   daļas noteikumiem.

   (19.12.1996. likuma redakcijā ar grozījumiem, kas izdarīti ar 19.12.2006. likumu,
   kas stājas spēkā 01.01.2007.)

   31.^2 pants. Darba devēja (ienākuma izmaksātāja) atbildība par nepilnīgu nodokļa
   ieturēšanu

   1. Darba devējs par nepilnīgu nodokļa ieturēšanu (budžetā iemaksājamās nodokļa
   summas samazināšanu) ir atbildīgs saskaņā ar likumu "Par nodokļiem un nodevām".

   1.^1 Ja maksātāja apliekamā ienākuma summu, no kuras atbilstoši šā likuma prasībām
   bija aprēķināms un ieturams nodoklis, nav iespējams noteikt, no darba devēja piedzen
   soda naudu, kas atbilst Ministru kabineta noteiktajam minimālās mēneša darba algas
   apmēram attiecīgajā periodā, vai soda naudu, kas atbilst saskaņā ar Darba likumu
   noslēgtajā darba koplīgumā nozarē vai teritorijā attiecīgajam laika posmam
   noteiktajam minimālās darba samaksas līmenim.

   2. Ja darba devējs (ienākuma izmaksātājs) nav laikā ieturējis no darbinieka darba
   samaksas (personai izmaksājamā ienākuma) nodokli, kā arī ieturēto nodokļa summu nav
   iemaksājis budžetā, nokavējuma nauda tiek aprēķināta par laika periodu, sākot ar
   nākamo dienu pēc dienas, kad nodoklis bija jāietur un jāiemaksā budžetā atbilstoši
   šā likuma 17.panta piektās, desmitās, divpadsmitās un 12.^1 daļas noteikumiem.

   3. (Izslēgta ar 08.11.2007. likumu.)

   4. (Izslēgta ar 08.11.2007. likumu.)

   (19.12.1996. likuma redakcijā ar grozījumiem, kas izdarīti ar 25.11.1999.,
   19.12.2006. un 08.11.2007. likumu, kas stājas spēkā 11.12.2007.)

   31.^3 pants. Maksātāja atbildība par apliekamā ienākuma samazināšanu

   1. Ja maksātājs, pārkāpdams šā likuma prasības, nav aprēķinājis nodokli no visa
   apliekamā ienākuma, kas atbilstoši šim likumam ir apliekams ar nodokli, izņemot tos
   ienākumus, no kuriem nodoklis bija jāietur izmaksas vietā darba devējam vai citai
   personai, viņam ir jāsamaksā iztrūkstošā nodokļa summa, nokavējuma nauda un soda
   nauda atbilstoši likumā "Par nodokļiem un nodevām" noteiktajam apmēram.

   2. (Izslēgta ar 08.11.2007. likumu.)

   3. Ja darba devējs (ienākuma izmaksātājs) taksācijas gada laikā nav ieturējis
   nodokli no maksātāja apliekamā ienākuma, no kura atbilstoši šā likuma noteikumiem
   tas bija jāietur ienākuma izmaksas vietā, ir pārtraucis savu darbību Latvijā, ir
   likvidēts vai citādu iemeslu dēļ nav atrodams, taksācijas gada iztrūkstošā nodokļa
   summa ir jāsamaksā pašam maksātājam, izņemot gadījumus, kad tas likvidēts atbilstoši
   likumdošanas aktu normām un nodokļu parādi dzēsti atbilstoši likuma "Par nodokļiem
   un nodevām" 25.pantam.

   (19.12.1996. likuma redakcijā ar grozījumiem, kas izdarīti ar 20.10.2005.,
   28.09.2006., 19.12.2006. un 08.11.2007. likumu, kas stājas spēkā 11.12.2007.)

   32. pants. Darba devēja (ienākuma izmaksātāja) atbildība par citiem nodokļu likumu
   pārkāpumiem

   1. Par informatīvo deklarāciju — šā likuma 17.panta sestajā, septītajā,
   vienpadsmitajā, 11.^1 un 11.^3 daļā un 29.panta pirmās daļas 5. un 6.punktā noteikto
   pārskatu — neiesniegšanu vai iesniegšanu, neievērojot likumā noteiktos termiņus,
   darba devējam (ienākuma izmaksātājam) piemērojama Latvijas Administratīvo pārkāpumu
   kodeksā noteiktā atbildība.

   2. Ja maksātājs noteiktajos termiņos nav informējis Valsts ieņēmumu dienesta
   teritoriālo iestādi saskaņā ar šā likuma 28.panta 8.punktu un no gūtā ienākuma
   netiek ieturēts nodoklis saskaņā ar šā likuma 17.panta desmitās daļas 7.punktu, tiek
   uzskatīts, ka maksātājs veic nereģistrētu saimniecisko darbību un tam tiek piemērota
   likumā "Par nodokļiem un nodevām" noteiktā atbildība.

   (19.12.2006. likuma redakcijā ar grozījumiem, kas izdarīti ar 17.05.2007. likumu,
   kas stājas spēkā 12.06.2007.)

   32.^1 pants. Maksātāja atbildība par citiem likuma pārkāpumiem

   1. (Izslēgta ar 19.12.2006. likumu.)

   2. Ja maksātāja vainas dēļ grāmatiņa ir bojāta vai pazaudēta un ir nepieciešams
   izsniegt jaunu grāmatiņu, maksa par atkārtotu grāmatiņas izsniegšanu ir 10 latu.
   Atkārtoti grāmatiņu izsniedz bez maksas, ja maksātājs iesniedz attiecīgas valsts
   institūcijas izziņu par to, ka grāmatiņa ir zudusi vai bojāta stihiskā nelaimē vai
   citādā piespiedu kārtā.

   3. Par informatīvo deklarāciju — šā likuma 17.panta 9.^1, vienpadsmitajā un 11.^1
   daļā, 18.panta sestajā daļā un 28.panta 7.punktā noteikto paziņojumu — neiesniegšanu
   vai iesniegšanu, neievērojot likumā noteiktos termiņus, maksātājam piemērojama
   Latvijas Administratīvo pārkāpumu kodeksā noteiktā atbildība.

   (25.11.1999. likuma redakcijā ar grozījumiem, kas izdarīti ar 30.11.2000. un
   19.12.2006. likumu, kas stājas spēkā 01.01.2007.)

   33. pants. Termiņā nesamaksāto nodokļa maksājumu iekasēšana bezstrīda kārtībā

   Termiņā nesamaksātās nodokļa summas piedzen bezstrīda kārtībā atbilstoši likuma "Par
   nodokļiem un nodevām" noteikumiem.

   (19.12.1996. likuma redakcijā, kas stājas spēkā 01.01.1997.)

   34. pants. Citu subjektu pienākumi un atbildība

   1. Komersantiem, kooperatīvajām sabiedrībām, nerezidentu pastāvīgajām
   pārstāvniecībām, iestādēm, organizācijām, biedrībām, nodibinājumiem un citām
   personām savas kompetences ietvaros ir pienākums, ja maksātājs, kas veic
   saimniecisko darbību, to pieprasa, izsniegt viņam maksātāja izdarīto izdevumu
   rakstveida apliecinājumu (kvīti).

   2. Ja saņemts nepamatots atteikums izpildīt šā panta pirmajā daļā minēto prasību,
   Valsts ieņēmumu dienests uzliek vainīgajam administratīvo sodu.

   3. Ja maksātājam izsniegts rakstveida apliecinājums par izdevumiem, kuri faktiski
   nav izdarīti, Valsts ieņēmumu dienests uzliek vainīgajam naudas sodu nepamatoti
   izsniegtajā dokumentā norādītās summas divkāršā apmērā.

   (31.05.1995. likuma redakcijā ar grozījumiem, kas izdarīti ar 20.10.2005. likumu,
   kas stājas spēkā 01.01.2006.)

   35. pants. Citu subjektu līdzdalība deklarācijas izpildīšanā

   1. Maksātājam ir tiesības pilnvarot deklarācijas izpildīšanai zvērinātu revidentu.

   2. Maksātājam ir pienākums iepazīstināt deklarācijas izpildītāju ar visiem viņa
   rīcībā esošajiem datiem, kas saistīti ar nodokļa aprēķināšanu. Minēto datu nodošanas
   fakts ir apliecināms ar datu nodošanas un pieņemšanas aktu, kuru paraksta maksātājs
   un deklarācijas izpildītājs.

   3. Deklarācijas izpildītājs ir atbildīgs par nodokļa pareizu aprēķināšanu.
   Deklarācijas izpildītāja atbildības pakāpi nosaka nodošanas un pieņemšanas aktā
   minēto datu apjoms.

   36. pants. Rajonu (republikas pilsētu) Valsts ieņēmumu dienesta teritoriālās
   iestādes kompetence

   Rajonu (republikas pilsētu) Valsts ieņēmumu dienesta teritoriālās iestādes, kā ari
   šo iestāžu ierēdņu tiesības, pienākumus un atbildību regulē likums "Par Valsts
   ieņēmumu dienestu" (Latvijas Republikas Saeimas un Ministru Kabineta Ziņotājs, 1993,
   34).

   (14.01.1994. likuma redakcijā ar grozījumiem, kas izdarīti ar 25.11.1999. likumu,
   kas stājas spēkā 01.01.2000.)

   37. pants. Ienākuma nodokļa maksātāja kods

   Visas personas, kuru deklarētā dzīvesvieta ir Latvijā un kuras gūst ienākumus, tiek
   reģistrētas Valsts ieņēmumu dienestā, un tām tiek piešķirts nodokļa maksātāja kods,
   kas atbilst individuālajam personas kodam, ar kādu šī persona reģistrēta Latvijas
   Republikas iedzīvotāju reģistrā, vai nodokļa maksātāja kods, ko piešķir Valsts
   ieņēmumu dienests gadījumos, kad persona nav reģistrēta Latvijas Republikas
   iedzīvotāju reģistrā.

   (11.12.2003. likuma redakcijā, kas stājas spēkā 01.01.2004.)

   38. pants. Dokumentārais nodrošinājums

   1. (Izslēgta ar 20.10.2005. likumu.)

   2. Šā likuma izpildes nodrošināšanai gada ienākumu deklarācijas (nodokļa
   deklarācijas) un informatīvo deklarāciju (pārskatu, paziņojumu un citu likuma
   piemērošanai nepieciešamo dokumentu) veidlapu formu un to izpildīšanas kārtību
   nosaka Ministru kabinets.

   (25.11.1999. likuma redakcijā ar grozījumiem, kas izdarīti ar 30.11.2000.,
   20.10.2005. un 19.12.2006. likumu, kas stājas spēkā 01.01.2007.)

   39. pants. Likuma normu piemērošanas kārtība

   Šā likuma normu piemērošanai Ministru kabinets nosaka:

   1) atsevišķu šajā likumā lietoto terminu skaidrojumu un šo terminu piemērošanu
   nodokļa aprēķināšanas vajadzībām;

   2) ar nodokli apliekamā ienākuma noteikšanas kārtību, ņemot vērā dažādos apstākļus
   un likumā atrunātos ierobežojumus un citus nosacījumus, kuri konkrētā situācijā
   ietekmē apliekamā ienākuma apmēru;

   3) ienākuma un izdevumu atzīšanas brīdi, ja tas nav noteikts likumā;

   4) likuma normu praktiskās piemērošanas ilustrācijai nepieciešamos situāciju un
   aprēķinu piemērus.

   (20.10.2005. likuma redakcijā, kas stājas spēkā 01.01.2006.)

   Pārejas noteikumi

   (19.12.1996. likuma redakcijā, kas stājas spēkā 01.01.1997.)

   1. 1996.gada 19.decembrī izdarītie grozījumi likuma 19.panta otrajā daļā un 20.pantā
   piemērojami arī 1996.gada ienākumu deklarēšanai. Pensijas saņēmējam, ja tas
   1996.gadā nav saņēmis citus ar nodokli neapliekamus ienākumus vai to kopējā summa
   nepārsniedz taksācijas gadam noteikto neapliekamā minimuma apmēru, piemērojot
   grozījumus likumā 20.pantā, ir tiesības neiesniegt deklarāciju.

   2. Ministru kabinetam 15 dienu laikā pēc likuma izsludināšanas apstiprināt 1996.gada
   ienākumu deklarācijas veidlapu.

   3. (Izslēgts ar 02.10.1997. likumu, kas stājas spēkā 28.10.1997.)

   4. Persona, kura, pamatojoties uz likuma "Par valsts pensijām" pārejas noteikumu
   16.punkta 12.apakšpunktu, ir iesniegusi Valsts sociālās apdrošināšanas aģentūrai
   iesniegumu, kurā lūdz piešķirt pensiju no jauna, un kurai iepriekš saņemtā pensija
   ir jāatmaksā valsts pensiju speciālajā budžetā, iepriekš samaksātā nodokļa apmēru
   par 1997.—1999.gadu koriģē rezumējošā kārtībā, iesniedzot gada ienākumu deklarāciju.
   Iepriekš samaksātā nodokļa pārrēķinu veic šādā kārtībā:

   1) par nodokli no 1997.gada ienākumiem — iesniedzot vai koriģējot 1997.gada ienākumu
   deklarāciju no 2000.gada 1.janvāra līdz 2000.gada 1.aprīlim;

   2) par nodokli no 1998.gada ienākumiem — iesniedzot vai koriģējot 1998.gada ienākumu
   deklarāciju no 2001.gada 1.janvāra līdz 2001.gada 1.aprīlim;

   3) par nodokli no 1999.gada ienākumiem — iesniedzot vai koriģējot 1999.gada ienākumu
   deklarāciju no 2002.gada 1.janvāra līdz 2002.gada 1.aprīlim.

   (25.11.1999. likuma redakcijā, kas stājas spēkā 01.01.2000.)

   5. Grozījumi likuma 9.panta pirmās daļas 19.punktā attiecībā uz ienākumu aplikšanu
   ar nodokli no to akciju un citu vērtspapīru pārdošanas, kas ir bijuši personas
   īpašumā mazāk par 12 mēnešiem, stājas spēkā 2001.gada 1.janvārī.

   (25.11.1999. likuma redakcijā, kas stājas spēkā 01.01.2000.)

   6. Likuma 29.^1 pants stājas spēkā 2000.gada 1.jūlijā.

   (25.11.1999. likuma redakcijā, kas stājas spēkā 01.01.2000.)

   7. 9.panta piektās daļas noteikumus piemēro, sākot ar 1999.gadu.

   (27.01.2000. likuma redakcijā, kas stājas spēkā 23.02.2000.)

   8. Ministru kabinets saskaņo šā likuma 38.pantā paredzētos noteikumus ar grozījumiem
   likumā "Par iedzīvotāju ienākuma nodokli". Līdz šajos noteikumos izdarīto attiecīgo
   grozījumu spēkā stāšanās dienai, bet ne ilgāk kā līdz 2001.gada 1.jūlijam, Ministru
   kabineta 2000.gada 18.oktobra noteikumi nr.357 "Likuma "Par iedzīvotāju ienākuma
   nodokli" normu piemērošanas noteikumi" ir piemērojami tiktāl, ciktāl tie nav
   pretrunā ar šo likumu.

   (30.11.2000. likuma redakcijā, kas stājas spēkā 01.01.2001.)

   9. (Izslēgts ar 21.02.2002. likumu, kas stājas spēkā 01.04.2002.)

   10. Grozījumi šā likuma 8.panta trešās daļas 3.punktā tiek piemēroti ar taksācijas
   gadu, kas sākas 2003.gadā.

   (11.12.2003. likuma redakcijā, kas stājas spēkā 01.01.2004.)

   11. Grozījumi šā likuma 9.panta pirmās daļas 2.punktā stājas spēkā ar īpašu likumu.

   (11.12.2003. likuma redakcijā, kas stājas spēkā 01.01.2004.)

   12. Fiziskās personas individuālais uzņēmums (arī zemnieka un zvejnieka
   saimniecība), kurš reģistrēts un darbojas saskaņā ar likumu "Par īpaši
   atbalstāmajiem reģioniem" noteiktā īpaši atbalstāmajā reģionā un par kura attīstības
   projekta atbilstību attiecīgā reģiona attīstības programmai ir pieņemts lēmums
   Ministru kabineta noteiktajā kārtībā, turpina piemērot šā likuma 11.panta desmito
   daļu, kamēr atbilstoši Reģionālās attīstības likumam ir spēkā saskaņā ar likumu "Par
   īpaši atbalstāmajiem reģioniem" piešķirtais īpaši atbalstāmā reģiona statuss.

   (11.12.2003. likuma redakcijā, kas stājas spēkā 01.01.2004.)

   13. Līdz šā likuma 26.panta otrajā daļā paredzēto noteikumu spēkā stāšanās dienai,
   bet ne ilgāk kā līdz 2004.gada 1.jūlijam ir spēkā Ministru kabineta 1998.gada
   21.aprīļa noteikumi nr.145 "Kārtība, kādā iedzīvotāju ienākuma nodokļa maksājumi
   tiek ieskaitīti pašvaldības budžetā", ciktāl tie nav pretrunā ar šo likumu.

   (11.12.2003. likuma redakcijā, kas stājas spēkā 01.01.2004.)

   14. Šā likuma normas, kas reglamentē personālsabiedrību apliekamā ienākuma
   noteikšanu un nodokļa maksāšanu, attiecas arī uz līgumsabiedrībām.

   (20.12.2004. likuma redakcijā, kas stājas spēkā 01.01.2005.)

   15. Fiziskajai personai — tādas kapitālsabiedrības dalībniekam, kuras kapitāla daļu
   vai akciju vērtība ir palielināta, bezpeļņas organizāciju (bezpeļņas uzņēmumu vai
   bezpeļņas uzņēmējsabiedrību) pārreģistrējot vai reorganizējot par kapitālsabiedrību
   saskaņā ar Komerclikuma spēkā stāšanās kārtības likuma 25. un 25.^4 pantu, minētās
   pārreģistrācijas vai reorganizācijas rezultātā palielinātās kapitāla daļas vai
   akciju vērtības palielinājumu apliek ar nodokli tajā taksācijas periodā, kurā ir
   veikta kapitāla daļas vai akciju vērtības samazināšana vai kapitāla daļas
   atsavināšana.

   (20.12.2004. likuma redakcijā, kas stājas spēkā 01.01.2005.)

   16. Ar nodokli apliek fiziskajai personai — kapitālsabiedrības dalībniekam — no
   speciālās rezerves izmaksātās summas, kas tajā ieskaitītas no bezpeļņas uzņēmuma
   (uzņēmējsabiedrības) uzkrātā rezerves fonda (ieņēmumu pārsniegums pār izdevumiem),
   bezpeļņas organizāciju (bezpeļņas uzņēmumu vai bezpeļņas uzņēmējsabiedrību)
   pārreģistrējot vai reorganizējot par kapitālsabiedrību saskaņā ar Komerclikuma spēkā
   stāšanās kārtības likuma 25. un 25.^4 pantu, ja tās nav uzskatāmas par
   kapitālsabiedrības saimnieciskās darbības izdevumiem.

   (20.12.2004. likuma redakcijā, kas stājas spēkā 01.01.2005.)

   17. Ienākuma izmaksātājs pārejas noteikumu 15. un 16.punktā noteiktajos gadījumos
   ietur nodokli izmaksas brīdī un iemaksā to budžetā ne vēlāk kā ienākuma izmaksas
   mēnesim sekojošā mēneša piektajā datumā, ievērojot šā likuma 17.panta vienpadsmitās
   daļas nosacījumus. Ja ienākuma izmaksātājs ir fiziskā persona, kas neveic
   saimniecisko darbību, pārejas noteikumu 15.punktā minētais kapitālsabiedrības
   dalībnieks deklarē gūtos ienākumus un maksā nodokli rezumējošā kārtībā.

   (20.12.2004. likuma redakcijā, kas stājas spēkā 01.01.2005.)

   18. Iedzīvotāju ienākuma nodokļa maksātāji, kuri 2005.gadā līdz 31.martam ziedo
   biedrībām un nodibinājumiem, kuriem kā Latvijas Republikā reģistrētām
   sabiedriskajām, kultūras, izglītības, zinātnes, sporta, labdarības, veselības un
   vides aizsardzības organizācijām un fondiem, un reliģiskajām organizācijām 2004.gadā
   piešķirta vai pagarināta atļauja saņemt ziedojumus, ziedotājiem saņemot nodokļa
   atlaidi, kā arī Latvijas Kultūras fondam, Latvijas Olimpiskajai komitejai un
   Latvijas Bērnu fondam, ir tiesīgi 2005.gadā aprēķināto nodokli samazināt par
   ziedotajām summām. Kopējais apliekamā ienākuma samazinājums saskaņā ar likuma
   10.pantu un šo punktu nedrīkst pārsniegt 20 procentus no gada apliekamā ienākuma.

   (20.12.2004. likuma redakcijā, kas stājas spēkā 01.01.2005.)

   19. Šā likuma 12.pantā paredzēto mēneša neapliekamā minimuma apmēru un šā likuma
   13.panta pirmās daļas 1.punktā un 1.^2 daļā paredzēto mēneša nodokļa atvieglojuma
   apmēru 2005.gadam nosaka likums "Par valsts budžetu 2005.gadam".

   (20.12.2004. likuma redakcijā, kas stājas spēkā 01.01.2005.)

   20. Šā likuma 24.panta piektā un sestā daļa stājas spēkā 2005.gada 1.jūlijā.

   (20.12.2004. likuma redakcijā, kas stājas spēkā 01.01.2005.)

   21. Fiziskās personas ienākums, kas 2005. un 2006.taksācijas gadā gūts no augoša
   meža pārdošanas vai no kokmateriālu pārdošanas, netiek aplikts ar iedzīvotāju
   ienākuma nodokli.

   (10.03.2005. likuma redakcijā, kas stājas spēkā 06.04.2005.)

   22. Šā likuma 17.panta desmitās daļas 7.punkts, divpadsmitā un 12.^2 daļa attiecībā
   uz augoša meža un kokmateriālu pārdošanas ienākumiem, kā arī 10.^2 daļa 2005. un
   2006.gadā netiek piemērota. Nodokļa maksātājs, kuram 2005.gadā, izmaksājot augoša
   meža vai kokmateriālu pārdošanas ienākumu, no tā ir ieturēts nodoklis atbilstoši šim
   likumam, par 2005.gadu maksājamo nodokli pārrēķina rezumējošā kārtībā, iesniedzot
   gada ienākumu deklarāciju.

   (10.03.2005. likuma redakcijā, kas stājas spēkā 06.04.2005.)

   23. Ministru kabinets izvērtē šā likuma pārejas noteikumu 21.punktā paredzētās
   normas ietekmi uz pašvaldību ieņēmumiem 2005.gadā un, ja tas nepieciešams, sagatavo
   grozījumus likumā "Par valsts budžetu 2005.gadam", lai segtu pašvaldību ieņēmumu
   samazinājumu.

   (10.03.2005. likuma redakcijā, kas stājas spēkā 06.04.2005.)

   24. Šā likuma 3.panta trešās daļas, 8., 17. un 34.panta normas, kurās ietverta
   atsauce uz komercsabiedrību vai kapitālsabiedrību, piemērojamas arī attiecībā uz
   uzņēmumu un uzņēmējsabiedrību, kura nav pārreģistrējusies komercreģistrā un ir
   maksātnespējas procesā.

   (20.10.2005. likuma redakcijā, kas stājas spēkā 01.01.2006.)

   25. Grozījums šā likuma 38.panta pirmajā daļā attiecībā uz šīs daļas izslēgšanu
   stājas spēkā 2006.gada 1.jūlijā.

   (20.10.2005. likuma redakcijā, kas stājas spēkā 01.01.2006.)

   26. Līdz šā likuma 39.pantā paredzēto Ministru kabineta noteikumu spēkā stāšanās
   dienai, bet ne ilgāk kā līdz 2006.gada 1.septembrim ir spēkā Ministru kabineta
   2000.gada 18.oktobra noteikumi Nr.357 "Likuma "Par iedzīvotāju ienākuma nodokli"
   normu piemērošanas noteikumi", ciktāl tie nav pretrunā ar šo likumu.

   (20.10.2005. likuma redakcijā ar grozījumiem, kas izdarīti ar 08.06.2006. likumu,
   kas stājas spēkā 04.07.2006.)

   27. Grozījums šā likuma 13.panta pirmās daļas 3.punktā (attiecībā uz neapliekamā
   minimuma palielināšanu no 1320 latiem uz 1980 latiem) stājas spēkā 2006.gada
   1.oktobrī. Šajā punktā minētajām personām 2006.gadā gada neapliekamo minimumu nosaka
   kā summu no 1/12 no gada neapliekamā minimuma apmēra, kas bija spēkā no 2006.gada
   1.janvāra līdz 30.septembrim, reizināta ar 9, un no 1/12 no gada neapliekamā
   minimuma, kas ir spēkā no 2006.gada 1.oktobra, reizināta ar 3. Ja personai pensija
   piešķirta pēc 2006.gada 1.janvāra, neapliekamo minimumu nosaka proporcionāli
   laikposmam no pensijas piešķiršanas dienas līdz gada beigām, ņemot vērā 2006.gada
   janvārim — septembrim noteikto gada neapliekamā minimuma apmēru un no 2006.gada
   1.oktobra noteikto gada neapliekamā minimuma apmēru.

   (08.06.2006. likuma redakcijā, kas stājas spēkā 04.07.2006.)

   28. Ministru kabinets izvērtē grozījuma šā likuma 13.panta pirmās daļas 3.punktā
   (attiecībā uz neapliekamā minimuma palielināšanu no 1320 latiem uz 1980 latiem)
   ietekmi uz pašvaldību ieņēmumiem 2006.gadā un, ja tas nepieciešams, sagatavo
   grozījumus likumā "Par valsts budžetu 2006.gadam", lai segtu pašvaldību ieņēmumu
   samazinājumu."

   (08.06.2006. likuma redakcijā, kas stājas spēkā 04.07.2006.)

   29. Ja individuālais uzņēmums (zemnieku vai zvejnieku saimniecība) pārreģistrējas
   par individuālo komersantu, individuālais komersants ir tiesīgs pārņemt individuālā
   uzņēmuma (zemnieku vai zvejnieku saimniecības) pirmstaksācijas perioda zaudējumus un
   segt tos likumā noteiktajā kārtībā.

   (19.12.2006. likuma redakcijā, kas stājas spēkā 01.01.2007.)

   30. Atmaksājamai pensijas daļai, kuru izmaksā saskaņā ar likuma "Par valsts
   pensijām" pārejas noteikumu 47.punktu, ar iedzīvotāju ienākuma nodokli neapliekamo
   minimumu atmaksājamās pensijas izmaksas vietā piemēro šādi:

   1) ja pensijai laikā no 2000.gada 1.janvāra līdz 2002.gada 19.martam neapliekamo
   minimumu piemēroja saskaņā ar šā likuma 13.panta pirmās daļas 2.punktu,
   neapliekamais minimums ir atmaksājamās pensijas daļas apmērā;

   2) ja pensijai laikā no 2000.gada 1.janvāra līdz 2002.gada 19.martam neapliekamo
   minimumu piemēroja saskaņā ar šā likuma 13.panta pirmās daļas 3.punktu, atmaksājamai
   pensijas daļai piemēro neapliekamā minimuma daļu, ko nosaka kā starpību starp 2000.,
   2001. un 2002.taksācijas gada pensiju neapliekamā minimuma apmēru un attiecīgajā
   taksācijas gadā maksātāja pensijai piemēroto neapliekamo minimumu.

   (19.12.2006. likuma redakcijā, kas stājas spēkā 01.01.2007.)

   31. Ja maksātājam, kas saņem atmaksājamo pensijas daļu, kuru izmaksā saskaņā ar
   likuma "Par valsts pensijām" pārejas noteikumu 47.punktu, 2000., 2001. vai
   2002.taksācijas gadā bija tiesības izmantot šā likuma 13.panta pirmās daļas 1. vai
   4.punktā noteiktos atvieglojumus un maksātāja algas nodokļa grāmatiņa bija iesniegta
   pensijas izmaksas vietā (Valsts sociālās apdrošināšanas aģentūrā), atmaksātajai
   pensijas daļai minētos atvieglojumus piemēro 2000., 2001. un 2002.taksācijas gadam
   noteiktajā apmērā.

   (19.12.2006. likuma redakcijā, kas stājas spēkā 01.01.2007.)

   32. Ja maksātājam, kas saņem atmaksājamo pensijas daļu, kuru izmaksā saskaņā ar
   likuma "Par valsts pensijām" pārejas noteikumu 47.punktu, 2000., 2001. vai
   2002.taksācijas gadā bija tiesības uz šā likuma 10.pantā noteiktajiem attaisnotajiem
   izdevumiem un tie netika izmantoti pilnā apmērā, maksātājs ir tiesīgs iekļaut gada
   ienākumu deklarācijā par 2007.gadu to attaisnoto izdevumu daļu par 2000., 2001. vai
   2002.taksācijas gadu, kas nav deklarēta attiecīgajā gadā.

   (19.12.2006. likuma redakcijā, kas stājas spēkā 01.01.2007.)

   33. Līdz likuma "Par grāmatvedību" 9.panta otrās daļas 1.punktā paredzēto noteikumu
   spēkā stāšanās dienai, bet ne ilgāk kā līdz 2007.gada 1.jūlijam ir spēkā Ministru
   kabineta 2001.gada 31.jūlija noteikumi Nr.338 "Kārtība, kādā veicama ieņēmumu un
   izdevumu uzskaite iedzīvotāju ienākuma nodokļa aprēķināšanas vajadzībām", ciktāl tie
   nav pretrunā ar šo likumu.

   (19.12.2006. likuma redakcijā, kas stājas spēkā 01.01.2007.)

   34. Grozījums šā likuma 9.panta pirmajā daļā par 23.punkta izslēgšanu netiek
   piemērots attiecībā uz nodibinājuma "Sorosa fonds — Latvija" līdz 2006.gada
   31.decembrim apstiprināto projektu ietvaros izmaksājamo stipendiju un atlīdzību,
   kura personai izmaksāta ārpus darba tiesiskajām attiecībām ar nodibinājumu "Sorosa
   fonds — Latvija", bet ne ilgāk kā līdz 2007.gada 31.decembrim.

   (19.12.2006. likuma redakcijā, kas stājas spēkā 01.01.2007.)

   35. Līdz šā likuma 38.panta otrajā daļā paredzētās gada ienākumu deklarācijas
   (nodokļa deklarācijas) un informatīvo deklarāciju (pārskatu, paziņojumu un citu
   likuma piemērošanai nepieciešamo dokumentu) veidlapu formu un to izpildīšanas
   kārtības apstiprināšanai Ministru kabinetā, bet ne ilgāk kā līdz 2008.gada
   31.decembrim spēkā ir līdzšinējās, uz šā likuma 38.panta otrajā daļā ietvertā
   deleģējuma pamata Ministru kabineta apstiprinātās deklarācijas, pārskatu, paziņojumu
   un citu likuma piemērošanai nepieciešamo dokumentu veidlapu formas un to
   izpildīšanas kārtība.

   (19.12.2006. likuma redakcijā, kas stājas spēkā 01.01.2007.)

   36. Grozījumus šā likuma 15.panta pirmajā daļā un 15.panta 2.^1 daļu piemēro ar
   taksācijas gadu, kas sākas 2008.gadā.

   (19.12.2006. likuma redakcijā, kas stājas spēkā 16.01.2007.)

   37. Attiecībā uz ienākumu no tāda nekustamā īpašuma atsavināšanas, kas bija
   maksātāja īpašumā dienā, kad stājās spēkā tie grozījumi šajā likumā, kas paredz
   9.panta pirmās daļas 19.punkta "c" apakšpunkta izslēgšanu, līdz 2010.gada 1.jūlijam
   piemērojami likuma noteikumi, kas bija spēkā līdz minēto grozījumu spēkā stāšanās
   dienai, ja pastāv vismaz viens no šādiem nosacījumiem:

   a) īpašuma tiesības uz maksātājam piederošo nekustamo īpašumu līdz minēto likuma
   grozījumu spēkā stāšanās dienai ir nostiprinātas zemesgrāmatā;

   b) īpašuma tiesības uz maksātājam piederošo nekustamo īpašumu līdz minēto likuma
   grozījumu spēkā stāšanās dienai nav nostiprinātas zemesgrāmatā, bet tiek
   nostiprinātas zemesgrāmatā līdz 2008.gada 31.decembrim;

   c) līdz minēto likuma grozījumu spēkā stāšanās dienai īpašuma tiesības uz nekustamo
   īpašumu nav nostiprinātas zemesgrāmatā tā iemesla dēļ, ka pastāv strīds par īpašuma
   tiesībām un ir pieņemts tiesas nolēmums par prasības pieteikuma pieņemšanu un lietas
   ierosināšanu;

   d) līdz minēto likuma grozījumu spēkā stāšanās dienai īpašuma tiesības uz nekustamo
   īpašumu nav nostiprinātas zemesgrāmatā, bet ir pieņemts lēmums par īpašuma tiesību
   atjaunošanu, maksātājs ir tiesīgs veikt zemes kadastrālo uzmērīšanu par valsts
   budžeta līdzekļiem, bet šī iemērīšana nav veikta.

   (17.05.2007. likuma redakcijā, kas stājas spēkā 12.06.2007.)

   38. Grozījumi šā likuma 1.panta pirmās daļas 2.punktā un otrajā daļā, grozījums
   4.panta pirmās daļas 3.punktā, 11.^5 panta astotā daļa, 11.^8 pants, 15.panta piektā
   daļa, 18.panta ceturtās daļas izslēgums, 18.panta devītā daļa, 19.panta 3.^1 daļa,
   19.panta 4.^1 daļas izslēgums, grozījums 19.panta sestās daļas 3.punktā, grozījumi
   26.panta pirmajā daļā, kā arī likuma pielikums stājas spēkā 2008.gada 1.janvārī.

   (08.11.2007. likuma redakcijā, kas stājas spēkā 11.12.2007. Grozījumi 1.panta pirmās
   daļas 2.punktā un otrajā daļā, grozījums 4.panta pirmās daļas 3.punktā, 18.panta
   ceturtās daļas un 19.panta 4.^1 daļas izslēgums, grozījumi 19.panta sestās daļas
   3.punktā un 26.panta pirmajā daļā iekļauti likuma redakcijā uz 01.01.2008.)

   39. Patenta darbības laikā maksātājs piemēro šā likuma normas, kas bija spēkā līdz
   2008.gada 1.janvārim. Ja maksātājam uz 2008.taksācijas gadu ir izsniegts patents un
   2008.taksācijas gadā viņa saimnieciskās darbības ieņēmumi nepārsniedz 10 000 latu,
   šis maksātājs ir tiesīgs izvēlēties maksāt fiksēto ienākuma nodokli ar
   2009.taksācijas gadu.

   (08.11.2007. likuma redakcijā, kas stājas spēkā 11.12.2007.)

   40. Piemērojot šā likuma 19.panta desmito un vienpadsmito daļu, apdrošināšanas
   sabiedrība un privātais pensiju fonds informāciju par 2007.taksācijas gadu Valsts
   ieņēmumu dienestam iesniedz līdz 2008.gada 1.martam.

   (08.11.2007. likuma redakcijā, kas stājas spēkā 11.12.2007.)

   Latvijas Republikas Augstākās Padomes priekšsēdētājs A. GORBUNOVS

   Latvijas Republikas Augstākās Padomes sekretārs I. DAUDIŠS
   Rīgā 1993. gada 11. maijā
   © Oficiālais izdevējs "Latvijas Vēstnesis"
