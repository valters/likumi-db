   [IMG]
   Publicēts:
   "Valdības Vēstnesis", 44, 24.02.1937.
   Izdevējs: Ministru kabinetsVeids: likumsPieņemts: 28.01.1937.Stājas spēkā:
   01.09.1992.
   Attēlotā redakcija: 01.01.2003. - 31.12.2012. Vēsturiskā
   Grozījumi:
   15.06.1994. likums / LV, 75 (206), 30.06.1994. / Stājas spēkā 14.07.1994.
   24.04.1997. likums / LV, 112 (827), 07.05.1997. / Stājas spēkā 21.05.1997.
   16.10.1997. likums / LV, 286 (1001), 31.10.1997. / Stājas spēkā 14.11.1997.
   12.12.2002. likums / LV, 187 (2762), 20.12.2002. / Stājas spēkā 01.01.2003.
   Satura rādītājs:
     * PIRMĀ NODAĻA Dažādas lietu šķiras
          * Pirmā apakšnodaļa Lietas un lietu kopības vispār
               * 841. pants
               * 842. pants
               * 843. pants
               * 844. pants
               * 845. pants
               * 846. pants
               * 847. pants
               * 848. pants
               * 849. pants
          * Otrā apakšnodaļa Galvenās un blakus lietas
               * I. Vispārīgi noteikumi
                    * 850. pants
                    * 851. pants
                    * 852. pants
                    * 853. pants
               * II. Galvenās lietas būtiskās daļas
                    * 854. pants
               * III. Augļi
                    * 855. pants
                    * 856. pants
               * IV. Piederumi
                    * 857. pants
                    * 858. pants
                    * 859. pants
                    * 860. pants
                    * 861. pants
                    * 862. pants
               * V. Nastas un izdevumi
                    * 863. pants
                    * 864. pants
                    * 865. pants
                    * 866. pants
                    * 867. pants
                    * 868. pants
                    * 869. pants
          * Trešā apakšnodaļa Lietu sadalījums pēc vērtības
               * 870. pants
               * 871. pants
               * 872. pants
               * 873. pants
               * 874. pants
     * OTRĀ NODAĻA Valdījums
          * Pirmā apakšnodaļa Vispārīgi noteikumi
               * 875. pants
               * 876. pants
               * 877. pants
          * Otrā apakšnodaļa Valdījuma iegūšana
               * 878. pants
               * 879. pants
               * 880. pants
               * 881. pants
               * 882. pants
               * 883. pants
               * 884. pants
               * 885. pants
               * 886. pants
               * 887. pants
               * 888. pants
               * 889. pants
               * 890. pants
               * 891. pants
               * 892. pants
               * 893. pants
               * 894. pants
               * 895. pants
          * Trešā apakšnodaļa Valdījuma turpināšana un izbeigšanās
               * 896. pants
               * 897. pants
               * 898. pants
               * 899. pants
               * 900. pants
               * 901. pants
               * 902. pants
               * 903. pants
               * 904. pants
               * 905. pants
               * 906. pants
               * 907. pants
               * 908. pants
          * Ceturtā apakšnodaļa Valdījuma veidi
               * 909. pants
               * 910. pants
          * Piektā apakšnodaļa No valdījuma izrietošās tiesības
               * 911. pants
               * I. Pastāvoša valdījuma aizsardzība
                    * 912. pants
                    * 913. pants
                    * 914. pants
                    * 915. pants
                    * 916. pants
                    * 917. pants
                    * 918. pants
                    * 919. pants
               * II. Atņemta valdījuma atjaunošana
                    * 920. pants
                    * 921. pants
                    * 922. pants
                    * 923. pants
                    * 924. pants
                    * 925. pants
                    * 926. pants
     * TREŠĀ NODAĻA Īpašums
          * Pirmā apakšnodaļa Vispārīgi noteikumi
               * 927. pants
               * 928. pants
               * 929. pants
          * Otrā apakšnodaļa Īpašuma iegūšana
               * I. Īpašuma iegūšana ar piegūšanu
                    * 1. Vispārīgi noteikumi
                         * 930. pants
                         * 931. pants
                    * 2. Dzīvnieku ķeršana
                         * 932. pants
                         * 933. pants
                         * 934. pants
                         * 935. pants
                         * 936. pants
                         * 937. pants
                         * 938. pants
                         * 939. pants
                    * 3. Lietu atrašana
                         * 940. pants
                         * 941. pants
                         * 942. pants
                         * 943. pants
                         * 944. pants
                         * 945. pants
                         * 946. pants
                         * 947. pants
                         * 948. pants
                         * 949. pants
                         * 950. pants
                         * 951. pants
                         * 952. pants
                         * 953. pants
                         * 954. pants
               * II. Lietas augļu iegūšana par īpašumu
                    * 955. pants
                    * 956. pants
                    * 957. pants
                    * 958. pants
                    * 959. pants
               * III. Īpašuma iegūšana ar pieaugumu
                    * 1. Viena zemes gabala pievienošanās otram
                         * 960. pants
                         * 961. pants
                         * 962. pants
                         * 963. pants
                         * 964. pants
                         * 965. pants
                         * 966. pants
                         * 967. pants
                    * 2. Ēku celšana
                         * 968. pants
                         * 969. pants
                         * 970. pants
                         * 971. pants
                         * 972. pants
                    * 3. Sēšana un stādīšana
                         * 973. pants
                         * 974. pants
                         * 975. pants
                         * 976. pants
                         * 977. pants
                         * 978. pants
                         * 979. pants
                    * 4. Pieaugums ar kustamu lietu savienošanu un svešu lietu
                      apstrādāšanu
                         * 980. pants
                         * 981. pants
                         * 982. pants
                         * 983. pants
                         * 984. pants
                         * 985. pants
                         * 986. pants
               * IV. Īpašuma iegūšana ar nodošanu
                    * 987. pants
                    * 988. pants
                    * 989. pants
                    * 990. pants
                    * 991. pants
                    * 992. pants
                    * 993. pants
                    * 994. pants
                    * 995. pants
                    * 996. pants
                    * 997. pants
               * V. Īpašuma iegūšana ar ieilgumu
                    * 998. pants
                    * 999. pants
                    * 1. Ar ieilgumu iegūstamais priekšmets
                         * 1000. pants
                         * 1001. pants
                         * 1002. pants
                         * 1003. pants
                         * 1004. pants
                         * 1005. pants
                    * 2. Valdījuma tiesiskais pamats
                         * 1006. pants
                         * 1007. pants
                         * 1008. pants
                         * 1009. pants
                         * 1010. pants
                         * 1011. pants
                         * 1012. pants
                    * 3. Valdītāja laba ticība
                         * 1013. pants
                         * 1014. pants
                         * 1015. pants
                         * 1016. pants
                         * 1017. pants
                    * 4. Nepārtraukts valdījums
                         * 1018. pants
                         * 1019. pants
                         * 1020. pants
                         * 1021. pants
                         * 1022. pants
                    * 5. Ieilguma termiņš
                         * 1023. pants
                         * 1024. pants
                    * 6. Īpašnieka tiesiskā iespēja izlietot savu īpašuma tiesību
                         * 1025. pants
                         * 1026. pants
                         * 1027. pants
                         * 1028. pants
                         * 1029. pants
                    * 7. Ieilguma pierādīšana
                         * 1030. pants
                         * 1031. pants
          * Trešā apakšnodaļa Īpašuma izbeigšanās
               * 1032. pants
               * 1033. pants
               * 1034. pants
               * 1035. pants
          * Ceturtā apakšnodaļa Īpašnieka tiesības
               * I. Vispārīgi noteikumi
                    * 1036. pants
                    * 1037. pants
                    * 1038. pants
                    * 1039. pants
                    * 1040. pants
                    * 1041. pants
               * II. Īpašnieka tiesības uz nekustamu īpašumu vispār
                    * 1042. pants
                    * 1043. pants
               * III. Īpašuma prasība
                    * 1044. pants
                    * 1045. pants
                    * 1046. pants
                    * 1047. pants
                    * 1048. pants
                    * 1049. pants
                    * 1050. pants
                    * 1051. pants
                    * 1052. pants
                    * 1053. pants
                    * 1054. pants
                    * 1055. pants
                    * 1056. pants
                    * 1057. pants
                    * 1058. pants
                    * 1059. pants
                    * 1060. pants
                    * 1061. pants
                    * 1062. pants
                    * 1063. pants
                    * 1064. pants
                    * 1065. pants
                    * 1066. pants
          * Piektā apakšnodaļa Īpašuma aprobežojumi
               * I. Aprobežojumi, kas attiecas uz īpašumu visā tā apjomā
                    * 1067. pants
                    * 1068. pants
                    * 1069. pants
                    * 1070. pants
                    * 1071. pants
                    * 1072. pants
                    * 1073. pants
                    * 1074. pants
                    * 1075. pants
               * II. Īpašuma atsavināšanas tiesības aprobežojumi
                    * 1076. pants
                    * 1077. pants
                    * 1078. pants
                    * 1079. pants
                    * 1080. pants
                    * 1081. pants
               * III. Īpašuma lietošanas tiesības aprobežojumi
                    * 1082. pants
                    * 1. Būvju un ēku lietošanas tiesības aprobežojumi
                         * 1083. pants
                         * 1084. pants
                         * 1085. pants
                         * 1086. pants
                         * 1087. pants
                         * 1088. pants
                         * 1089. pants
                         * 1090. pants
                         * 1091. pants
                         * 1092. pants
                    * 2. Ietaišu un apstādījumu lietošanas tiesības aprobežojumi
                         * 1093. pants
                         * 1094. pants
                         * 1095. pants
                         * 1096. pants
                         * 1097. pants
                         * 1098. pants
                         * 1099. pants
                         * 1100. pants
                         * 1101. pants
                    * 3. Ūdeņu lietošanas tiesības aprobežojumi
                         * 1102. pants
                         * 1103. pants
                         * 1104. pants
                         * 1105. pants
                         * 1106. pants
                         * 1107. pants
                         * 1108. pants
                         * 1109. pants
                         * 1110. pants
                         * 1111. pants
                         * 1112. pants
                         * 1113. pants
                         * 1114. pants
                         * 1115. pants
                         * 1116. pants
                         * 1117. pants
                         * 1118. pants
                         * 1119. pants
                         * 1120. pants
                         * 1121. pants
                         * 1122. pants
                         * 1123. pants
                         * 1124. pants
                         * 1125. pants
                         * 1126. pants
                         * 1127. pants
                    * 4. Mežu lietošanas tiesības aprobežojumi
                         * 1128. pants
                         * 1129. pants
     * CETURTĀ NODAĻA Servitūti
          * Pirmā apakšnodaļa Vispārīgi noteikumi
               * 1130. pants
               * 1131. pants
               * 1132. pants
               * 1133. pants
               * 1134. pants
               * 1135. pants
               * 1136. pants
               * 1137. pants
               * 1138. pants
               * 1139. pants
               * 1140. pants
          * Otrā apakšnodaļa Reālservitūti
               * I. Vispārīgi noteikumi
                    * 1141. pants
                    * 1142. pants
                    * 1143. pants
                    * 1144. pants
                    * 1145. pants
                    * 1146. pants
                    * 1147. pants
                    * 1148. pants
                    * 1149. pants
                    * 1150. pants
                    * 1151. pants
                    * 1152. pants
                    * 1153. pants
                    * 1154. pants
               * II. Atsevišķie lauku servitūti
                    * 1155. pants
                    * 1. Ceļa servitūts
                         * 1156. pants
                         * 1157. pants
                         * 1158. pants
                         * 1159. pants
                         * 1160. pants
                         * 1161. pants
                    * 2. Ūdens lietošanas servitūts
                         * 1162. pants
                         * 1163. pants
                         * 1164. pants
                         * 1165. pants
                         * 1166. pants
                         * 1167. pants
                         * 1168. pants
                         * 1169. pants
                         * 1170. pants
                         * 1171. pants
               * III. Atsevišķie ēku servitūti
                    * 1172. pants
                    * 1173. pants
                    * 1. Atbalsta tiesība
                         * 1174. pants
                         * 1175. pants
                         * 1176. pants
                         * 1177. pants
                         * 1178. pants
                    * 2. Iebūves tiesība
                         * 1179. pants
                         * 1180. pants
                    * 3. Pārkaru būves tiesība
                         * 1181. pants
                    * 4. Notekas tiesība
                         * 1182. pants
                         * 1183. pants
                         * 1184. pants
                    * 5. Izlejas tiesība
                         * 1185. pants
                         * 1186. pants
                    * 6. Augstākas būves tiesība
                         * 1187. pants
                    * 7. Gaismas tiesība
                         * 1188. pants
                    * 8. Skata tiesība
                         * 1189. pants
          * Trešā apakšnodaļa Personālservitūti
               * I. Lietojuma tiesība
                    * 1. Vispārīgi noteikumi
                         * 1190. pants
                         * 1191. pants
                         * 1192. pants
                         * 1193. pants
                         * 1194. pants
                    * 2. Parastā lietojuma tiesība
                         * 1195. pants
                         * 1196. pants
                         * 1197. pants
                         * 1198. pants
                         * 1199. pants
                         * 1200. pants
                         * 1201. pants
                         * 1202. pants
                         * 1203. pants
                         * 1204. pants
                         * 1205. pants
                         * 1206. pants
                         * 1207. pants
                         * 1208. pants
                         * 1209. pants
                         * 1210. pants
                         * 1211. pants
                         * 1212. pants
                         * 1213. pants
                         * 1214. pants
                         * 1215. pants
                         * 1216. pants
                         * 1217. pants
                         * 1218. pants
                         * 1219. pants
                         * 1220. pants
                         * 1221. pants
                         * 1222. pants
                         * 1223. pants
                         * 1224. pants
                    * 3. Ārkārtējā lietojuma tiesība
                         * 1225. pants
                         * 1226. pants
               * II. Dzīvokļa tiesība
                    * 1227. pants
                    * 1228. pants
                    * 1229. pants
                    * 1230. pants
          * Ceturtā apakšnodaļa Servitūtu nodibināšana
               * 1231. pants
               * 1232. pants
               * 1233. pants
               * 1234. pants
               * 1235. pants
               * 1236. pants
          * Piektā apakšnodaļa Servitūtu izbeigšanās
               * I. Vispārīgie izbeigšanās pamati
                    * 1237. pants
                    * 1238. pants
                    * 1239. pants
                    * 1240. pants
                    * 1241. pants
                    * 1242. pants
                    * 1243. pants
                    * 1244. pants
                    * 1245. pants
                    * 1246. pants
                    * 1247. pants
                    * 1248. pants
                    * 1249. pants
                    * 1250. pants
                    * 1251. pants
                    * 1252. pants
                    * 1253. pants
                    * 1254. pants
                    * 1255. pants
                    * 1256. pants
               * II. Personālservitūtu sevišķie izbeigšanās veidi
                    * 1257. pants
                    * 1258. pants
                    * 1259. pants
     * PIEKTĀ NODAĻA Reālnastas
          * Pirmā apakšnodaļa Vispārīgi noteikumi
               * 1260. pants
               * 1261. pants
               * 1262. pants
               * 1263. pants
               * 1264. pants
               * 1265. pants
               * 1266. pants
               * 1267. pants
               * 1268. pants
               * 1269. pants
          * Otrā apakšnodaļa Reālnastu nodibināšana un izbeigšanās
               * I. Reālnastu nodibināšana
                    * 1270. pants
               * II. Reālnastu izbeigšanās
                    * 1271. pants
                    * 1272. pants
                    * 1273. pants
                    * 1274. pants
                    * 1275. pants
                    * 1276. pants
               * III. Reālnastu veidi
                    * 1277. pants
     * SESTĀ NODAĻA Ķīlas tiesība
          * Pirmā apakšnodaļa Vispārīgi noteikumi
               * 1278. pants
               * 1279. pants
               * I. Ar ķīlu nodrošinātais prasījums
                    * 1280. pants
                    * 1281. pants
                    * 1282. pants
                    * 1283. pants
                    * 1284. pants
                    * 1285. pants
                    * 1286. pants
                    * 1287. pants
                    * 1288. pants
                    * 1289. pants
                    * 1290. pants
                    * 1291. pants
                    * 1292. pants
                    * 1293. pants
               * II. Ķīlas tiesības priekšmets
                    * 1294. pants
                    * 1295. pants
                    * 1296. pants
                    * 1297. pants
                    * 1298. pants
                    * 1299. pants
                    * 1300. pants
               * III. Ķīlas tiesības apjoms
                    * 1301. pants
                    * 1302. pants
                    * 1303. pants
               * IV. Ķīlas tiesības nodibināšana
                    * 1304. pants
                    * 1305. pants
                    * 1306. pants
                    * 1307. pants
                    * 1308. pants
               * V. Ķīlas tiesības izbeigšanās
                    * 1309. pants
                    * 1310. pants
                    * 1311. pants
                    * 1312. pants
                    * 1313. pants
                    * 1314. pants
               * VI. Ķīlas tiesības sekas
                    * 1. Ieķīlātāja jeb ķīlas parādnieka tiesības
                         * 1315. pants
                         * 1316. pants
                         * 1317. pants
                         * 1318. pants
                    * 2. Ķīlas kreditora jeb ķīlas ņēmēja tiesības
                         * 1319. pants
                         * 1320. pants
                         * 1321. pants
                         * 1322. pants
                         * 1323. pants
                         * 1324. pants
                         * 1325. pants
                         * 1326. pants
                         * 1327. pants
                         * 1328. pants
                         * 1329. pants
                         * 1330. pants
                         * 1331. pants
                         * 1332. pants
                         * 1333. pants
                         * 1334. pants
                         * 1335. pants
                         * 1336. pants
                         * 1337. pants
                         * 1338. pants
                         * 1339. pants
          * Otrā apakšnodaļa Rokas ķīla
               * I. Rokas ķīlas nodibināšana
                    * 1340. pants
                    * 1341. pants
                    * 1342. pants
                    * 1343. pants
                    * 1344. pants
                    * 1345. pants
                    * 1346. pants
               * II. Rokas ķīlas ņēmēja tiesības un pienākumi
                    * 1347. pants
                    * 1348. pants
                    * 1349. pants
                    * 1350. pants
                    * 1351. pants
                    * 1352. pants
                    * 1353. pants
                    * 1354. pants
                    * 1355. pants
                    * 1356. pants
                    * 1357. pants
               * III. Rokas ķīlas tiesības izbeigšanās
                    * 1358. pants
                    * 1359. pants
                    * 1360. pants
                    * 1361. pants
          * Trešā apakšnodaļa Lietošanas ķīla
               * 1362. pants
               * 1363. pants
               * 1364. pants
               * 1365. pants
               * 1366. pants
          * Ceturtā apakšnodaļa Hipotēka uz nekustamu īpašumu
               * I. Hipotēkas nodibināšana
                    * 1367. pants
                    * 1368. pants
                    * 1369. pants
                    * 1370. pants
                    * 1371. pants
                    * 1372. pants
                    * 1373. pants
               * II. Hipotēkas pārjaunošana un dzēšana
                    * 1374. pants
                    * 1375. pants
                    * 1376. pants
                    * 1377. pants
                    * 1378. pants
                    * 1379. pants
                    * 1380. pants
     * SEPTĪTĀ NODAĻA Izpirkuma tiesība
          * Pirmā apakšnodaļa Izpirkuma tiesības nodibināšana un izlietošana
               * 1381. pants
               * 1382. pants
               * 1383. pants
               * 1384. pants
               * 1385. pants
               * 1386. pants
               * 1387. pants
               * 1388. pants
               * 1389. pants
          * Otrā apakšnodaļa Izpirkuma tiesības sekas
               * I. Ieguvēja pienākumi pret izpircēju
                    * 1390. pants
                    * 1391. pants
                    * 1392. pants
                    * 1393. pants
               * II. Atsavinātāja pienākumi pret izpircēju
                    * 1394. pants
               * III. Atsavinātāja pienākumi pret ieguvēju
                    * 1395. pants
                    * 1396. pants
          * Trešā apakšnodaļa Izpirkuma tiesības izbeigšanās
               * 1397. pants
               * 1398. pants
               * 1399. pants
               * 1400. pants
                                LATVIJAS REPUBLIKAS LIKUMS
   Civillikums. TREŠĀ DAĻA. Lietu tiesības
   PIRMĀ NODAĻA
   Dažādas lietu šķiras
   Pirmā apakšnodaļa
   Lietas un lietu kopības vispār

   841. Lietas ir ķermeniskas vai bezķermeniskas. Bezķermeniskas lietas ir dažādas
   personiskas, lietu un saistību tiesības, ciktāl tās ir mantas sastāvdaļas.

   842. Ķermeniskas lietas ir vai nu kustamas, vai nekustamas, raugoties pēc tam, vai
   tās var vai nevar pārvietot, ārēji nebojājot, no vienas vietas uz otru.

   Piezīme. Dzelzceļš ar visiem saviem piederumiem pieskaitāms nekustamām lietām, bet
   kuģi ar visiem saviem piederumiem - kustamām lietām.

   843. Likums, tāpat kā privāta griba, var nekustamām lietām piemērojamas tiesības
   attiecināt uz tādām lietām, kas pēc savām īpašībām ir kustamas, un otrādi.

   844. Ķermeniskas lietas ir vai nu atvietojamas, vai neatvietojamas. Atvietojamās ir
   tās, kurām parasti ievēro vienīgi šķiru, bet ne veidu, ne arī atsevišķu lietu par
   sevi, tā ka tās piegādājot vai dodot atpakaļ jāraugās tikai, lai tās būtu noteiktas
   šķiras un labuma un tajā pašā daudzumā. Še pieder visas tās lietas, ko noteic ar
   skaitu, mēru un svaru.

   Pēc privātas gribas atvietojamības raksturu var piešķirt arī būtiski neatvietojamām
   lietām, t. i. atsevišķiem noteiktiem priekšmetiem, un otrādi.

   845. Ķermeniskas lietas ir vai nu patērējamas, vai nepatērējamas, raugoties pēc tam,
   vai tās parasti lietojot iznīcina, vai ne.

   846. Lietu tiesības pieskaitāmas kustamai vai nekustamai mantai, raugoties pēc to
   lietu šķiras, uz kurām tās attiecas.

   Personiskās un saistību tiesības, kaut arī to priekšmets būtu nekustama lieta,
   vienmēr pieskaitāmas kustamai mantai.

   Kad par bezķermenisku lietu runā kā par ķermeniskas lietas sastāvdaļu vai piederumu
   (850. p.), tad viņa pieņem šās pēdējās īpašības un saskaņā ar to uzskatāma vai nu
   par kustamu, vai nekustamu, raugoties pēc tās ķermeniskās lietas šķiras, pie kuras
   viņa pieder.

   847. Tiesiskā ziņā dalāmas ir tikai tās lietas, kuras var, neiznīcinot būtību, dalīt
   daļās, pie kam katra daļa ir patstāvīgs vesels. Lietas, ko nevar tādā kārtā dalīt,
   ir nedalāmas.

   Lietas, kas pēc būtības ir dalāmas, likums vai privāta griba var noteikt par
   nedalāmām.

   848. Par tiesību un saistību priekšmetu var būt nevien atsevišķas lietas, bet arī
   lietu kopības.

   849. Lietu kopība ir vairāku tādu patstāvīgu, vienas vai dažādu šķiru, ķermenisku
   vai bezķermenisku lietu sakopojums zināmam nolūkam vienā sastāvā un ar vienu kopīgu
   nosaukumu, kuras šajā sastāvā atzīstamas tiesiskā ziņā par vienību jeb vienu pašu
   lietu.

   Lietu kopības jēdzienu un tās būtību neiznīcina un negroza ne tās sastāvā
   ietilpstošo atsevišķo lietu pamazinājums vai pieaugums, ne arī kāda cita to
   pārmaiņa.

   Otrā apakšnodaļa
   Galvenās un blakus lietas
   I. Vispārīgi noteikumi

   850. Galvenās lietas ir tās, kas ir patstāvīgi tiesību priekšmeti. Bet viss tas, kas
   pastāv tikai ar galveno lietu, vai pieder pie tās, vai kā citādi ar to saistīts
   (851. p.), ir blakus lieta.

   851. Starp blakus lietām jāizšķir:

   1) galvenās lietas būtiskas daļas, to starpā pieaugumi šaurākā nozīmē;

   2) galvenās lietas augļi;

   3) galvenās lietas piederumi;

   4) galvenai lietai taisītie izdevumi un uz to gulošās nastas.

   852. Kamēr blakus lieta nav atdalīta no galvenās, uz abām attiecas vieni un tie paši
   tiesību noteikumi; tādēļ nekustamas lietas kustamie piederumi nav uzskatāmi par
   kustamām lietām, bet ir pakļauti noteikumiem, kādi pastāv nekustamām lietām.

   853. Visas tiesiskās attiecības, kas zīmējas uz galveno lietu, pašas par sevi
   attiecas arī uz tās blakus lietām, kādēļ, atsavinot galveno lietu, pie tās piederīga
   blakus lieta šaubu gadījumā atzīstama par atsavinātu kopā ar to, ja vien nav tieši
   noteikts pretējais.

   II. Galvenās lietas būtiskās daļas

   854. Galvenās lietas būtiskās daļas ir visas tās, kas atrodas ar viņu nesaraujamā
   sakarā un ietilpst viņas sastāvā, tā ka bez tām galvenā lieta pēc būtības nevarētu
   nemaz pastāvēt vai nebūtu atzīstama par pilnīgu.

   III. Augļi

   855. Auglis šā vārda plašākā nozīmē ir katrs labums, ko var iegūt galveno lietu
   lietojot.

   Auglis šaurākā nozīmē ir viss tas, ko no lietas dabū vai nu kā tās dabiskos
   ražojumus, vai kā ienākumus, ko tā nes sakarā ar sevišķām tiesiskām attiecībām;
   pirmā gadījumā augļus sauc par dabiskiem, otrā - par civīliem. Pie pēdējiem skaitāmi
   nomas un īres maksas un kapitāla procenti.

   856. Dabiskie augļi atzīstami par galvenās lietas daļu tikai tik ilgi, kamēr nav no
   tās atdalīti.

   IV. Piederumi

   857. Blakus lieta iegūst piederuma raksturu, ja viņas uzdevums ir kalpot galvenai un
   viņa ir pastāvīgi ar to saistīta un atbilst šim uzdevumam ar savām dabiskām
   īpašībām.

   Blakus lietu nevar atzīt par piederumu pretēji skaidri izteiktai īpašnieka gribai.

   Blakus lietas sakaram, kas noteic tās piederību pie galvenās, nav katrā ziņā jābūt
   tādam, ka abas lietas būtu tieši, cieši, fiziski savienotas; tādai piederībai ir
   pietiekošs arī jebkurš cits viņu starpā pastāvošs sakars.

   Vienīgi ārējs divu lietu savienojums vai tas, ka īpašnieks vienkārši pēc savas
   gribas noteicis tās vienu priekš otras, nepadara nevienu no tām par otras piederumu.
   Turpretim katrā ziņā ir vajadzīga visu šā panta pirmā daļā norādīto nosacījumu
   kopesamība.

   858. Blakus lieta, pēc tās atdalīšanas no galvenās, tikai tad vairs nav pēdējās
   piederums, ja līdz ar to tieši izteikts vai arī neapšaubāmā darbībā izpaužas nodoms
   izbeigt tās uzdevumu kalpot galvenai. Ar to vien, ka lieta pagaidām atdalīta,
   piederuma raksturs neizbeidzas.

   859. Lieta atzīstama par ēkas piederumu, kad tā nolemta nevis tam nolūkam, lai
   kalpotu vienīgi īpašnieka personīgiem vai viņa amata mērķiem, bet lai atrastos
   pastāvīgi sakarā ar ēku, padarot to pēc sava rakstura noderīgāku un patīkamāku.

   Ko ēkas īpašnieks ieguvis šajā pantā norādītam mērķim, bet kas šim mērķim vēl nav
   izlietots, nav ēkas piederums. Šis noteikums attiecas arī uz būvmateriāliem.

   860. Par rūpniecības uzņēmuma piederumiem uzskatāmi ražošanai vajadzīgie darba rīki
   un mašīnas, kā arī vēl darbā esošie ražojumi, bet piederumiem nav jāpieskaita ne
   sagādātie neapstrādātie materiāli, ne arī jau pabeigtie un pārdošanai nolemtie
   izstrādājumi.

   861. Par lauku zemes gabala piederumu neskaitās tā saucamais inventārs, t. i.
   zemkopības rīki, sēkla un lopi, bet saimniecībai nepieciešamie mēslu, salmu un
   lopbarības krājumi ietilpst lauku zemes gabala piederumos.

   Par kuģa inventāru neskaitās kuģa pārtikas krājumi.

   862. Dokumenti, kartes un plāni, kuri attiecas uz nekustama īpašuma iegūšanu un
   valdījumu, kā arī uz ēku un kuģu celšanu, ir šā īpašuma vai kuģa piederumi.

   Piezīme. Pārdodot kuģi ārzemniekam, ar kuģa dokumentiem jārīkojas pēc kuģu hipotēkas
   un jūras prasību likuma.

   V. Nastas un izdevumi

   863. Kas bauda vai vēlas baudīt kādas lietas labumus, tam arī jānes ar šo lietu
   saistītie pienākumi, kā arī trešās personas šai lietai vai tās dēļ taisītie
   izdevumi.

   864. Visas uz lietu gulošās nastas un apgrūtinājumi jānes lietas īpašniekam.

   865. Kādai lietai taisītie izdevumi ir vai nu nepieciešami, ar kuriem pašu tās
   būtību uztur vai aizsargā no pilnīgas bojā ejas, sabrukuma vai izpostījuma, vai
   derīgi, kas uzlabo lietu, un proti, pavairo ienākumu no tās, vai, beidzot, greznuma
   izdevumi, kas padara to tikai ērtāku, patīkamāku vai daiļāku.

   866. Nepieciešamie izdevumi atlīdzināmi katram, kas tos taisījis, izņemot personu,
   kas lietu dabūjusi noziedzīgā ceļā.

   867. Derīgie izdevumi atlīdzināmi tikai tam, kas valdījis svešu lietu labā ticībā kā
   savu paša, ja vien viņš jau nav dabūjis atlīdzību, saņemot no šās lietas ienākumus,
   kas šādos gadījumos jāieskaita. Šie izdevumi atlīdzināmi tikai tādā apmērā, kādā tie
   paaugstinājuši lietas vērtību. Bet ja šis paaugstinājums pārsniedz pašu izdevumu
   apmēru, tad var atprasīt tikai šos izdevumus.

   Ja atlīdzināmo derīgo izdevumu apmērs nav samērīgs ar tās personas līdzekļiem, kuras
   lietai tie taisīti, vai arī ja atlīdzības samaksa viņu pārāk apgrūtinātu, tad viņu
   nevar piespiest tos atlīdzināt; bet tādā gadījumā pretējā puse var atņemt svešajā
   lietā izdarītos uzlabojumus, ciktāl tas iespējams tai nekaitējot.

   Kas, nebūdams labticīgs, taisa svešai lietai derīgus izdevumus, tas gan nevar
   prasīt, lai tos atlīdzina, bet var atņemt savus uzlabojumus, ja tas viņam ir
   izdevīgi un ja to var izdarīt nekaitējot galvenai lietai.

   868. Kas bez uzdevuma taisījis svešai lietai greznuma izdevumus, tas nevar prasīt,
   lai tos atlīdzina, bet arī var atņemt savus izdaiļojumus, ja tas viņam ir izdevīgi
   un ja to var izdarīt nekaitējot galvenai lietai.

   869. Izdevumus, ko taisījusi trešā persona ne pašai lietai, bet lietas augļiem un to
   ražošanai, ievākšanai un glabāšanai, nes vai atlīdzina tas, kas šos augļus saņēmis,
   un tādā mērā, kādā tie viņam devuši labumu.

   Trešā apakšnodaļa
   Lietu sadalījums pēc vērtības

   870. Lietas novērtējamas vai nu pēc to parastās vērtības vispārējā lietošanā, vai
   arī pēc vērtības, ko noteic lietas sevišķā nozīme valdītājam vai viņa personīgās
   tieksmes. Tāpēc lietu vērtība var būt vai nu parasta, vai sevišķa, vai arī ar
   personīgām tieksmēm pamatota.

   871. Parastā vērtība noteicama pēc tā labuma, kādu lieta var dot katram valdītājam
   pati par sevi, neatkarīgi no viņa personīgām attiecībām.

   872. Sevišķā vērtība noteicama pēc tā sevišķā labuma, kādu lietas valdītājs gūst no
   tās sakarā ar savām personīgām attiecībām.

   873. Ar personīgām tieksmēm pamatotā vērtība atkarājas no priekšrocības, kādu lietas
   valdītājs tai piešķir vai nu tās īpatnību dēļ, vai savu sevišķo attiecību dēļ pret
   to, neatkarīgi no labuma, kādu tā dod pati par sevi.

   874. Ja likums, runājot par lietas vērtību, neapzīmē to tuvāk, tad ar to vienmēr
   jāsaprot parastā vērtība (871. p.).

   OTRĀ NODAĻA
   Valdījums
   Pirmā apakšnodaļa
   Vispārīgi noteikumi

   875. Valdījums ir tiesībām atbilstoša faktiska vara.

   Valdījuma priekšmets var būt kā lietas šaurākā nozīmē, t. i. ķermeniskas, tā arī
   bezķermeniskas lietas, t. i. tiesības.

   876. Lietas valdījums ir īpašuma tiesībai atbilstoša faktiska vara par lietu. Tas
   pastāv, kad ķermeniska lieta faktiski atrodas kādas personas pilnīgā varā un kad pie
   tam šī persona izrāda gribu rīkoties ar lietu līdzīgi īpašniekam.

   Tas, kā varā lieta faktiski atrodas, bet kas atzīst par tās īpašnieku kādu citu,
   uzskatāms, kaut arī viņam būtu tiesība turēt to savā varā, nevis par šās lietas
   tiesisku valdītāju, bet tikai par tās turētāju jeb faktisku valdītāju un īpašnieka
   vietnieku valdījumā.

   Piezīme. Turētājam jeb faktiskam valdītājam ir tiesība prasīt traucēta valdījuma
   atjaunošanu.

   877. Valdīt var tikai tādu tiesību, ko var ilgstoši vai atkārtoti izlietot.

   Ievērojot šo noteikumu, var valdīt jebkuru tiesību, ja ir faktiska iespēja to
   izlietot pēc sava ieskata, citas personas atstumjot, un ja to tiešām arī izlieto sev
   par labu.

   Otrā apakšnodaļa
   Valdījuma iegūšana

   878. Viena un tā pati lieta nevar vienā un tajā pašā laikā atrasties vairāku personu
   valdījumā tā, ka katra no viņām valda visu šo lietu.

   Vairākas personas var valdīt kopīgi vienu un to pašu lietu tā, ka katra no viņām, šo
   lietu faktiski nesadalot, valda tās domājamo daļu.

   Viena persona var valdīt pašu lietu, bet otra, tajā pašā laikā, kādu tiesību uz to.

   Piezīme. Ierobežojumi nekustamu lietu iegūšanai īpašumā, valdījumā un lietošanā
   norādīti sevišķā likumā.

   879. Ķermeniskas lietas valdījuma iegūšanai ir nepieciešams, pirmkārt, ņemt to savā
   varā, t. i. izdarīt tādu fizisku darbību, ar kuru tas, kas valdījumu grib iegūt, tā
   pakļauj lietu savai fiziskai varai, ka vienīgi viņš var pēc savas gribas to
   ietekmēt, bet otrkārt - ar varā ņemšanu saistīta griba paturēt šo lietu kā savu.

   880. Vai pamats lietas varā ņemšanai un gribai paturēt to sev ir tiesisks vai ne,
   tas neietekmē valdījuma iegūšanu.

   881. Lietu ņemt savā varā var arī neskaroties tieši pie tās.

   882. Nekustama īpašuma varā ņemšana notiek nevien kad ieguvējs ieiet tajā, bet arī
   kad nodevējs uz to tikai norāda, ja pie tam nav nekādu dabisku šķēršļu ieiet šajā
   nekustamā īpašumā.

   883. Kustamu lietu varā ņemšana uzskatāma par notikušu:

   1) kad tas, kas vēlas iegūt lietas valdījumu, saņem to savās rokās;

   2) kad tā krīt viņa slazdos vai tīklos;

   3) kad viņš tai pieliek sargu;

   4) kad to uz viņa pavēli nodod citai personai - viņa vietniekam;

   5) kad to nones ieguvēja aizņemtās telpās;

   6) kad ieguvējam nodotas to telpu atslēgas, kurās lieta atrodas;

   7) kad viņš uzliek zīmi lietai, kas vairs neatrodas cita valdījumā.

   884. Nāvīgi ievainoti, bet vēl vajājami zvēri, kā arī medījums apžogotos mežos un
   zivis dīķos vēl neatrodas valdījumā.

   885. Zemes gabala valdītājs kļūst par tajā apslēptas mantas valdītāju tikai pēc tam,
   kad tā atrasta.

   886. Ja kāda varā lieta jau atrodas, tad viņš iegūst valdījumu vienkārši ar gribu to
   valdīt kā savu (879. p.).

   887. Lai iegūtu valdījumu caur vietnieku, pēdējam jāņem lieta savā varā ar gribu
   iegūt tās valdījumu ne sev, bet tam, ko viņš atvieto. Bet ja kāds nodod lietu
   zināmas personas vietniekam tieši ar nodomu nodot to tālāk atvietojamam, tad
   pēdējais iegūst valdījumu arī tad, ja viņa vietniekam būtu bijusi griba iegūt to sev
   vai kādam citam.

   888. Lai iegūtu valdījumu caur vietnieku, ir vajadzīgs, ka atvietojamam tiešām ir
   tāda griba, un tādēļ viņš nekļūst par valdītāju, ja par lietas varā ņemšanu nekā
   nezina, t. i. nav devis tieši tādu uzdevumu vai nav vēlāk apstiprinājis jau notikušu
   varā ņemšanu.

   889. Iepriekšējā (888.) panta noteikums neattiecas uz personām, kas nespēj izteikt
   savu gribu; tādām personām valdījumu var iegūt viņu vietnieks arī bez viņu ziņas un
   gribas.

   890. Kas valda lietu savā vārdā, tas var arī sākt to valdīt, pēc sava ieskata, cita
   vietā, kaut arī pēdējais nebūtu to ņēmis savā varā.

   891. Lai iegūtu tiesības valdījumu, ir vajadzīga, tāpat kā iegūstot lietas
   valdījumu, fiziska vara, kas izteicas iegūstamās tiesības faktiskā izlietošanā, un
   griba izlietot šo varu kā savu tiesību.

   892. Tiesību izlietot nedrīkst ne slepeni, ne vardarbīgi, ne ar viltu, ne arī pret
   gribas nespējīgu personu.

   893. Valdījuma iegūšanai nav vajadzīgs, lai ieguvējam patiesi būtu uz to tiesība.

   894. Ja kāds kaut tikai vienreiz izlietojis tiesību, tad ar to jau pietiek, lai viņš
   iegūtu šās tiesības valdījumu.

   895. Tiesības valdījumu var iegūt arī caur vietnieku, ja tas šo tiesību izlieto
   ieguvēja vārdā.

   Bez tam arī šajā ziņā ir spēkā 888.-890. panta noteikumi.

   Trešā apakšnodaļa
   Valdījuma turpināšana un izbeigšanās

   896. Katrs reiz iegūts lietas valdījums turpinās tik ilgi, kamēr pastāv fiziska vara
   par lietu un griba to paturēt kā savu. Tiklīdz beidz pastāvēt abi šie nosacījumi vai
   kaut viens no tiem, izbeidzas arī valdījums.

   897. Kā valdījuma iegūšanai ir vajadzīga divējāda darbība (879. p.), tā arī
   valdījuma izbeigšanai vajadzīga tāda darbība, kas ir pretēja vienam vai otram no
   valdījuma iegūšanas un turpināšanas nosacījumiem.

   898. Fiziskas varas trūkuma dēļ kustamu lietu valdījums izbeidzas:

   1) kad lietu ņem savā varā cita persona, kaut arī vardarbīgi vai slepeni;

   2) kad valdītājs, lietu nozaudējis, nevar to atrast;

   3) kad viņam nav iespējams tai piekļūt.

   899. Mājas kustoņu valdījums izbeidzas, kad tie nomaldās un vairs neatgriežas, meža
   dzīvnieku - kad tie no valdītāja rokām izsprūk brīvībā, bet pieradinātu dzīvnieku -
   kad tie atmet paradumu atgriezties mājās.

   900. Nekustamas lietas valdījums izbeidzas, kad valdītājs zaudējis varu par to vai
   nu dabas spēku dēļ, vai citai personai viņu izstumjot.

   Ar to vien, ka kāds tikai ņem nekustamu lietu savā varā, vēl nepietiek izstumšanai
   no valdījuma; bet ir vajadzīgs, lai agrākais valdītājs, dabūjis zināt par notikušo
   varas atņemšanu, nespertu pret to nekādus soļus, vai arī būtu veltīgi mēģinājis
   atjaunot savu varu par lietu.

   901. Lai turpinātu valdījumu, nav vajadzīgs pastāvīgi un atkārtoti izrādīt gribu
   paturēt lietu kā savu; bet lai valdījumu izbeigtu, ir vajadzīgs izrādīt pretēju
   gribu ar tieši izteiktu vai klusējot izdarītu atteikšanos.

   Ja nekustamas lietas valdītājs to nelieto, tad no tam vien vēl neizriet, ka viņš
   atteicies no valdījuma, ja vien viņa griba atteikties no tā nav skaidri redzama vēl
   no citiem apstākļiem.

   Gribas nespējīgas personas nevar no valdījuma atteikties.

   902. Valdījumu var caur vietnieku nevien iegūt, bet arī turpināt vai zaudēt.

   903. Valdījumu var zaudēt arī par labu valdītāja vietniekam pašam; bet valdījumu
   nezaudē ar to vien, ka vietnieks tikai izteic savu gribu, bet ir vēl vajadzīga viņa
   fiziska darbība, kas parādās attiecībā pret kustamām lietām - to noslēpšanā
   piesavināšanās nolūkā, bet attiecībā pret nekustamām - agrākā valdītāja vardarbīgā
   izstumšanā.

   904. Valdītāja vietnieks zaudē valdījumu visos tajos gadījumos, kuros to zaudētu
   pats valdītājs, un proti, par kustamām lietām, kad valdītāja vietnieks tās nozaudē,
   vai kad viņš tās nodod citam, vai kad viņam tās paņem piesavināšanās nolūkā.

   905. Valdītājs zaudē nekustamu lietu valdījumu, kad viņa vietnieku vardarbīgi
   izstumj. Bet ja lietu savā varā ir ņēmis cits vienīgi vietnieka nolaidības vai ļauna
   nolūka dēļ, tad agrākā valdītāja valdījums izbeidzas tikai tad, kad viņš, dabūjis
   zināt par varas atņemšanu, nesper attiecīgus soļus varas atņēmēja izstumšanai, vai
   arī viņa mēģinājums to izdarīt neizdodas.

   906. Valdījums caur vietniekiem neizbeidzas, kad valdītāja vietnieks nodod lietu
   cita rokās, vai nomirst, vai kļūst garā slims, vai arī atstāj lietu, tā ka to ņem
   savā varā kāds cits.

   907. Valdītājs, kuru pašu vardarbīgi izstumj, nezaudē valdījumu, ja viņa vietnieks
   patur lietu savās rokās.

   908. Lai turpinātu tiesības valdījumu, nav vajadzīgs ne pastāvīgi izrādīt savu gribu
   to valdīt, ne arī pastāvīgi to izlietot. Tomēr tādu valdījumu zaudē, ja valdītājs
   pavisam nav izlietojis tiesību pa visu likumisko noilguma laiku.

   Tiesības valdījumu zaudē arī tad, kad valdītājs no tā atteicas, vienalga, vai
   noteikti, vai klusējot.

   Ceturtā apakšnodaļa
   Valdījuma veidi

   909. Lietas vai tiesības valdījums ir vai nu tiesīgs vai prettiesīgs.

   Prettiesīgs ir katrs valdījums, kas iegūts vardarbīgi, vai slepenībā no tās
   personas, no kuras varētu sagaidīt iebildumus.

   Ja kādam sveša lieta atradusies tikai turējumā, tad, izteicot vienīgi gribu valdīt
   to kā savu, viņš šo turējumu nevar pārvērst par tiesīgu valdījumu.

   910. Valdījums ir vai nu labticīgs, vai ļaunticīgs. Labticīgs valdītājs ir tas, kas
   pārliecināts, ka nevienam citam nav vairāk tiesību valdīt lietu, kā viņam, bet
   ļaunticīgs - tas, kas zina, ka viņam nav tiesības lietu valdīt vai ka kādam citam
   šajā ziņā ir lielākas tiesības nekā viņam.

   Piektā apakšnodaļa
   No valdījuma izrietošās tiesības

   911. No valdījuma izriet tiesība uz pastāvoša valdījuma aizsardzību un atņemta
   valdījuma atjaunošanu. Šīs tiesības ir saistītas ar katru valdījumu, neatkarīgi no
   tam, vai tas ir tiesīgs vai prettiesīgs, labticīgs vai ļaunticīgs.

   I. Pastāvoša valdījuma aizsardzība

   912. Katru valdījumu likums aizsargā.

   913. Katrs drīkst aizsargāt savu valdījumu no jebkāda ierobežojuma vai traucējuma,
   pat ar varu, ja vien pēdējo izlieto nekavējoties un likumā atļautas pašaizstāvības
   robežās.

   914. Valdījums ir traucēts, kad kāds mēģina piesavināties lietu, vai tās daļu, vai
   tiesību, vai kavē valdītāju izlietot viņa valdījumu, kas notiek arī ar draudiem,
   kuri var modināt viņā dibinātas bažas.

   915. Ja valdītājs pierāda, ka tādi traucējumi bijuši un ka viņš vēl valda, tad viņš
   var prasīt no tiesas tiklab šā sava valdījuma aizsardzību, kā arī atlīdzību par
   zaudējumiem, kas viņam nodarīti ar valdījuma traucējumu.

   916. Tiesa, kuras aizsardzību valdītājs meklē, pēc sava ieskata var pieprasīt no
   atbildētāja nodrošinājumu tam, ka viņš turpmāk vairs valdījumu netraucēs.

   917. Ja atbildētājs pierāda, ka prasītājs valdījumu ieguvis no viņa paša prettiesīgi
   (909. p. 2. d.), tad prasītāja sūdzība atraidāma. Bet atbildētāja ieruna, ka
   prasītājs valdījumu ieguvis prettiesīgi no trešās personas, nav jāievēro.

   918. Katrs valdījums uzskatāms par tiesīgu un labticīgu, kamēr nav pierādīts
   pretējais.

   919. Ja divas personas reizē apgalvo, ka viņas abas valda vienu un to pašu lietu, un
   abas atsaucas uz darbību, no kuras secina savu vēl turpinošos valdījumu, tad
   aizsargājams tās personas valdījums, kura pierāda, ka tagadējā laikā valda tiesīgi
   (909. p. 2. d.). Bet ja no abpusējiem norādījumiem nevar noteikti pārliecināties,
   kurai pusei tajā laikā pieder tiesīgs valdījums, tad priekšroka dodama vecākam
   valdījumam, vai tam, kas dibināts uz tiesiska pamata.

   II. Atņemta valdījuma atjaunošana

   920. Lietas vai tiesības valdījumu atņem izstumjot no tā valdītāju ar vardarbību.

   921. Lietas vai tiesības valdījumu, kas atņemts ar varu jeb valdītāju izstumjot,
   tiesa nekavējoties atjauno, tiklīdz cietušais pierāda, ka viņam tāds valdījums bijis
   un viņš no tā izstumts. Valdījums jāatjauno neatkarīgi no vardarbības izdarītāja
   vēlēšanās pierādīt savu īpašuma tiesību vai no kādām citām viņa ierunām, kas
   neattiecas tieši uz valdījumu un tā atņemšanas faktu vai nav minētas 917. panta 1.
   teikumā.

   922. Valdījuma vardarbīgs atņēmējs, izņemot 917. panta pirmā teikumā minēto
   gadījumu, nevar atsaukties uz to, ka valdītājs, pret kuru viņš izdarījis prettiesīgo
   darbību, pats valdījis prettiesīgi. Valdījums, kura tiesīgumu apstrīd, ir
   aizsargājams līdz tam laikam, kamēr nav pierādīts un tiesa nav atzinusi, ka tam
   pretim stādāmā tiesība ir lielāka.

   923. No valdījuma vardarbīgā atņēmēja nav pieņemama nekāda īpašuma prasība, iekam no
   valdījuma izstumtais nav no jauna tajā ievests un nav dabūjis atlīdzību par visiem
   zaudējumiem un izdevumiem.

   924. Prasību par atņemta valdījuma atjaunošanu var celt nevien pret vardarbīgo
   atņēmēju, bet arī pret katru trešo personu, kas patur tādu atņemtu lietu vai
   tiesību, zinādama par notikušo vardarbību.

   925. Prasību par valdījuma traucēšanu vai atņemšanu var celt gada laikā, pēc kura
   notecējuma prasības tiesība izbeidzas ar noilgumu.

   926. Gadījumos, kad valdījums atņemts slepeni vai valdītājam promesot, gada laiks
   skaitāms no tā brīža, kad valdītājs dabūjis zināt par valdījuma atņemšanu.

   TREŠĀ NODAĻA
   Īpašums
   Pirmā apakšnodaļa
   Vispārīgi noteikumi

   927. Īpašums ir pilnīgas varas tiesība par lietu, t. i. tiesība valdīt un lietot to,
   iegūt no tās visus iespējamos labumus, ar to rīkoties un noteiktā kārtā atprasīt to
   atpakaļ no katras trešās personas ar īpašuma prasību.

   928. Kaut gan īpašums var kā pēc privātas gribas, tā arī pēc likuma būt dažādi
   aprobežots, tomēr visi šādi aprobežojumi iztulkojami to šaurākā nozīmē, un šaubu
   gadījumā arvien pieņemams, ka īpašums ir neaprobežots.

   929. Par īpašuma priekšmetu var būt viss tas, kas ar likumu nav noteikti izņemts no
   vispārējās apgrozības.

   Otrā apakšnodaļa
   Īpašuma iegūšana
   I. Īpašuma iegūšana ar piegūšanu
                                  1. Vispārīgi noteikumi

   930. Ar piegūšanu var iegūt par īpašumu tikai bezīpašnieka lietas, bet vienīgi tajā
   gadījumā, kad ar lietas varā ņemšanu tieši saistīts nodoms iegūt to par īpašumu.

   Piezīme. Nekustamas bezīpašnieka lietas piekrīt valstij.

   931. Par piegūšanas priekšmetu var būt:

   1) dzīvi bezīpašnieka priekšmeti, it sevišķi meža dzīvnieki;

   2) nedzīvas kustamas lietas, kas vēl nevienam nav piederējušas, vai kuras to
   īpašnieks ir atmetis, nozaudējis vai noslēpis, kā arī apslēpta manta.

   2. Dzīvnieku ķeršana

   932. Dzīvnieki, kas vēl atrodas dabiskā savvaļas stāvoklī, kļūst par tā īpašumu, kas
   viņus noķer vai nogalina, ciktāl likums nenosaka citādi. Dzīvnieka ievainošana, to
   nesaņemot savā varā, vēl nav piegūšana.

   933. Noķerts savvaļas dzīvnieks, ja tas no jauna izsprūk brīvībā, atzīstams atkal
   par bezīpašnieka dzīvnieku, bet tikai tādā gadījumā, kad tas pavisam izzūd no sava
   vajātāja īpašnieka redzes aploka, vai kaut arī vēl būtu īpašniekam saredzams, bet
   tik lielā tālumā, ka nav vairs iespējams to vajāt.

   Savvaļas dzīvnieki, kas noķerti un ieslēgti sprostos, zivju kastēs un tamlīdzīgās
   ievietnēs, no kurām tie nevar izkļūt, nevar būt par piegūšanas priekšmetu.

   Savvaļas dzīvnieki, kas pēc to noķeršanas pieradināti un pierod pie zināmas vietas,
   paliek, kaut arī tie staigātu brīvībā, par to noķērēja īpašumu tik ilgi, kamēr
   neatmet paradumu atgriezties mājās.

   934. Mājas kustoņi nav uzskatāmi par bezīpašnieka kustoņiem pat arī tad, ja tie
   aizbēg vai nomaldās. Tādu kustoņu pieguvējs neiegūst īpašuma tiesību uz tiem, tāpat
   kā uz pieradinātiem savvaļas dzīvniekiem.

   935. Īpašuma tiesības iegūšana uz noķertu vai nogalinātu savvaļas dzīvnieku
   neatkarājas no tam, vai tas noķerts vai nogalināts uz savas vai svešas zemes.

   Zemes īpašniekam ir tiesība aizliegt ikvienai svešai personai ķert vai medīt
   dzīvniekus viņam piederošās zemes robežās, bet aizliegumu pārkāpjot - prasīt no
   pārkāpēja atlīdzību.

   936. Īpašuma tiesība uz savvaļā dzīvojošām bišu saimēm pieder zemes īpašniekam, uz
   kura zemes saime atrodas.

   937. Bišu īpašniekam ir tiesība sekot savam spietam arī uz viņam nepiederošas zemes,
   pie kam viņam jāatlīdzina svešas zemes īpašniekam nodarītie zaudējumi.

   Spieta īpašnieks zaudē īpašuma tiesību uz aizlidojošo spietu, ja viņš tam neseko un
   24 stundu laikā pēc spieta nomešanās nepieteic savas tiesības personai, kas spietu
   saņēmusi vai pārzina zemi, uz kuras spiets nometies.

   938. Ja spiets salaižas otra biškopja stropā pie tur esošām bitēm, tad spieta
   īpašnieks zaudē uz to savas tiesības.

   939. Prasība par īpašuma tiesību uz aizlidojušu spietu noilgst mēneša laikā, skaitot
   no spietošanas dienas.

   3. Lietu atrašana

   940. Kustamas lietas, kas vēl nav atradušās neviena īpašumā, kļūst par tā īpašumu,
   kas tās atradis un ņēmis savā varā. Piezīme. Zemes īpašniekam piešķirtā aizlieguma
   tiesība (935.p. 2. d.) attiecas arī uz šo gadījumu.

   941. Kustamas lietas, no kurām agrākais īpašnieks atteicies, izsakot to tieši vai ar
   lietas atmešanu, kļūst par atradēja īpašumu.

   942. Lietas, ko īpašnieks izlaiž no savas varas ārēju apstākļu spiests, nav
   atzīstamas par atmestām.

   943. Lieta uzskatāma par nozaudētu, kad tās nozaudētājs nezina, kur to meklēt, vai
   no kā pieprasīt, vai kādā kārtā dabūt atpakaļ savās rokās.

   944. Nozaudētas lietas atradējam, ja viņam nozaudētājs zināms, jāatdod tā pēdējam,
   saņemot no viņa pienākošos atradēja algu (948. p.).

   Par tādas lietas atrašanu, kura pieder pie karavīra apbruņojuma, jāpaziņo tuvākai
   kara priekšniecībai.

   945. Ja lietas atradējs nezina, kas to nozaudējis, tad viņam jāpaziņo par savu
   atradumu vietējai policijai nedēļas laikā no atrašanas dienas.

   946. Ja atrastā lieta ir tāda, kas ilgāki glabājot var maitāties vai kļūt
   nevērtīgāka, tad policijai tā nekavējoties jāpārdod izsolē un ieņemtā nauda
   jāuzglabā, lai to izdotu nozaudētājam.

   947. Ja pēc policijas sludinājuma ierodas atrastās lietas īpašnieks vai tās
   nozaudētājs un pierāda savas tiesības uz to, tad pati lieta vai par to ieņemtā nauda
   izdodama viņam, iepriekš saņemot no viņa vai atvelkot viņam izdevumus, kas taisīti
   lietas uzturēšanai un sludināšanai, kā arī atradējam pienākošos atradēja algu (948.
   p.).

   948. Ja atradējs, nododot lietu (944. p.) vai paziņojot par atradumu policijai (945.
   p.), prasījis atradēja algu, tad tā noteicama pēc tiesas ieskata, bet ne augstāka
   par trešo daļu no atrastās lietas vērtības pēc izdevumu atvilkšanas, ja vien
   nozaudētājs nav atklāti izsolījis augstāku summu vai nav ar atradēju labprātīgi
   vienojies.

   949. Ja sešu mēnešu laikā no policijas sludinājuma dienas īpašnieks neierodas, tad
   atrastā lieta vai to pārdodot ieņemtā nauda (946. p.) pāriet atradēja īpašumā,
   uzliekot viņam tomēr lietas uzglabāšanas un citus izdevumus.

   950. Noteikumi par atrastām lietām (944.-949. p.) attiecas arī uz lietām, kas
   paglābtas no bojā ejas.

   951. Ja atrod zemē ieraktas, iemūrētas vai kā citādi noslēptas lietas, kuras tomēr
   nevar atzīt par apslēptu mantu (952. p.), tad tām piemērojami tie paši noteikumi, kā
   atrastām lietām.

   Ja īpašnieks pierāda, ka viņš zinājis to vietu, kur atrastās lietas bijušas
   noslēptas, tad viņam nav pienākums maksāt atradēja algu.

   952. Apslēpta manta ir visas zemē ieraktas, iemūrētas vai kā citādi noslēptas
   vērtīgas lietas, kuru īpašnieks notecējušā laika ilguma dēļ vairs nav uzzināms.

   Apslēpta manta, kas atrasta uz savas paša vai uz bezīpašnieka zemes, kļūst par
   atradēja īpašumu.

   953. Aizliegts meklēt apslēptu mantu uz svešas zemes. Kas rīkojas pretēji šim
   noteikumam, nedabū neko no viņa atrastās apslēptās mantas, un visa šī manta piekrīt
   tam, kam pieder zeme.

   Kas uz svešas zemes nejauši atradis apslēptu mantu, iegūst pusi no tās; bet otra
   puse piekrīt zemes īpašniekam.

   954. Ja tādās kustamās lietās, kas nav ne ieraktas, ne iemūrētas, ne citādi kā
   noslēptas, atrasta nauda vai citas vērtīgas lietas, kuru īpašnieku nevar uzzināt,
   tad uz tām 952. un 953. panta noteikumi neattiecas un tām piemērojami noteikumi par
   noslēptu lietu atradumiem (951. p.).

   II. Lietas augļu iegūšana par īpašumu

   955. Galvenās lietas īpašnieks kļūst arī par tās augļu īpašnieku, tiklīdz tie rodas.

   956. Kam ir tiesība lietot svešu lietu, tas iegūst šās lietas augļus tiem
   atdaloties, ja viņš augļu atdalīšanās laikā šo lietu valda vai tur.

   957. Kam ir tiesība lietot svešu lietu, tas iegūst tās rūpnieciskos augļus jau tajā
   brīdī, kad pabeigti to ražošanai vajadzīgie darbi.

   958. Svešas lietas civilos augļus dabū tas, kam pieder tiesība šo lietu lietot, no
   tā laika, no kura iestājas to samaksas termiņš. Bet ja civilie augļi, pēc sava
   rakstura, ienāk tekoši katru gadu, bet lietošanas tiesība izbeidzas pirms gada
   notecējuma, tad tādi civilie augļi dalāmi starp lietotāju un to, kas viņam piešķīris
   lietošanas tiesību, samērā ar to laiku, pa kuru šī tiesība turpinājusies pēdējā
   lietošanas gadā.

   959. Svešas lietas labticīgs valdītājs iegūst tās augļus tajā brīdī, kad tie atdalās
   no galvenās lietas, neatkarīgi no tam, kādā kārtā tie atdalīti un kas, izņemot
   īpašnieku, tos atdalījis.

   III. Īpašuma iegūšana ar pieaugumu
   1. Viena zemes gabala pievienošanās otram

   960. Pieaugums ar viena zemes gabala pievienošanos otram var rasties: izceļoties
   upes salai, mainot upei gultni un kā pieskalojums.

   961. Sala, kas radusies ezerā vai upē un cieši savienota ar ezera vai upes gultni,
   pieder tam, kam pieder ezers vai upe vai attiecīga ezera vai upes daļa.

   Cik liels salas gabals pieder katram no privātas upes pretējo piekrastu īpašniekiem,
   to noteic līnija, kas velkama gareniski pa upes vidu starp abu krastu ūdenslīnijām
   normālā ūdensstāvoklī. Ja sala nestiepjas šai līnijai pāri, tad viņa visa pieder
   tuvākā krasta īpašniekiem, bet ja līnija iet pār salu, tad tā uzskatāma par robežu,
   kas noteic pretējo piekrastu īpašniekiem piederošās daļas.

   962. Ja upe atstāj savu agrāko gultni un ņem jaunu virzienu, tad tās atstātā gultne
   pieder tiem, kam pieder zeme gar krastu, samērā ar to, cik tālu katra zeme stiepjas
   gar krastu un upes gultnes vidus līniju starp abiem krastiem normālā ūdensstāvoklī.

   Atstātās gultnes īpašniekiem ir tiesība viena gada laikā pēc notikušām pārmaiņām
   uzsākt darbus uz savu rēķinu agrākā stāvokļa atjaunošanai.

   Šā panta pirmās daļas noteikums piemērojams arī tad, kad upe atgriežas agrākā
   gultnē: tās atstātā jaunā gultne pieder tiem, kuru zemes tai piekļaujas, samērā ar
   to, cik tālu šīs zemes stiepjas gar krastu, un neatkarīgi no tam, kam šī gultne
   agrāk piederējusi.

   963. Applūdums negroza īpašuma tiesību, un pēc ūdens nokrišanās zem tā bijušā zeme
   paliek agrākajam īpašniekam.

   964. Ja no upes, izraujot krastu, atdalās jauns atzarojums, kas savā tālākā ceļā
   atkal savienojas ar galveno upi, tad sala, kura tādā kārtā izveidojas no šo divu
   upju apskalojamās zemes, paliek tās agrākajam īpašniekam.

   965. Krastu vai salu pieaugumi, kas radušies ar pakāpeniskiem zemes pieskalojumiem
   vai ar ūdenslīmeņa dabisku vai mākslīgu pazemināšanu, pieder krastu vai salu
   īpašniekiem, pie kam viņu īpašumu robežas noteicamas saskaņā ar 961. pantu.

   966. Zemes gabals, ko straume vai cits dabas spēks atrauj no vienas zemes un pienes
   otrai, pieder šai pēdējai tikai no tā laika, kad tas ar to cieši savienojies.

   967. 962. un 965. pantā norādītos gadījumos zaudējuma cietējam nav tiesības ne uz
   kādu atlīdzību. Turpretim 966. pantā paredzētā gadījumā pēc tam, kad starp norauto
   zemes gabalu un svešo zemi nodibinājies ciešs savienojums, agrākam īpašniekam divu
   gadu laikā ir tiesība prasīt no jaunā īpašnieka atlīdzību samērā ar to, par cik
   pēdējais ar šo pieaugumu iedzīvojies.

   2. Ēku celšana

   968. Uz zemes uzcelta un cieši ar to savienota ēka atzīstama par tās daļu.

   969. Kas uzceļ pastāvīgu ēku apzināti uz svešas zemes, tas var prasīt par to
   atlīdzību tikai tādā mērā, kādā šī ēka ietilpst nepieciešamos izdevumos (865. p.);
   bet ja ēka pieder tikai pie derīgo vai greznuma izdevumu šķiras, tad tās cēlējam ir
   tikai tiesība to novākt, ievērojot 867. panta 3. daļā un 868. pantā norādīto
   aprobežojumu.

   Ja tādā gadījumā ēkas cēlējs atrodas ar zemes īpašnieku kādā sevišķā tiesiskā
   attiecībā, kā lietotājs, nomnieks u. c., tad šā panta vietā piemērojami minētai
   tiesiskai attiecībai paredzētie noteikumi.

   970. Kas uzcēlis ēku uz svešas zemes aiz atvainojamas maldības, var, kad no viņa
   pieprasa šo zemi tās īpašnieks, neizpildīt šo prasījumu līdz tam laikam, kamēr
   nedabū atlīdzību par savu ēku. Atlīdzību var prasīt vienīgi par tām ēkām, kas
   skaitāmas pie nepieciešamiem izdevumiem, bet ja ēka pieder pie derīgiem vai greznuma
   izdevumiem, tad attiecīgi piemērojami 867. panta 1. un 2. daļas un 868. panta
   noteikumi.

   971. Ja zemes īpašnieks labā ticībā izlietojis kādām būvēm uz savas zemes svešus
   materiālus, tad, kaut gan tie kļūst par viņa īpašumu, tomēr materiālu vērtība, par
   cik viņš no tiem iedzīvojies, viņam jāatlīdzina to agrākajam īpašniekam; bet ja viņš
   tos izlietojis ļaunticīgi, tad viņam jāatlīdzina agrākajam īpašniekam visi nodarītie
   zaudējumi.

   972. Kas uzcēlis kādu būvi uz svešas zemes no sveša materiāla, tā attiecības ar
   zemes īpašnieku izšķiramas pēc 969. un 970. panta noteikumiem, bet ar materiāla
   īpašnieku - pēc 971. panta noteikumiem.

   3. Sēšana un stādīšana

   973. Koki un citi augi, kas pārstādīti svešā zemē, pieder tās īpašniekam no tā
   laika, kad tie laiduši šajā zemē saknes.

   Ja tādus augus atkal atdala no zemes, tad tie nepiekrīt agrākajam īpašniekam, bet
   paliek tam, kam pieder zeme; bet ja tos par jaunu iestāda, tad tie kļūst par jaunā
   zemes īpašnieka īpašumu no tā laika, kad laiduši saknes.

   974. Koks, kas aug uz vairāku zemju robežas, pieder kopīgi tiem kaimiņiem, no kuru
   zemes tas izaug, katram samērā ar to, cik tas stāv vai izstiepj savus zarus virs
   viņa zemes. Bet kad, atdalot tādu koku no zemes, nav iespējams noteikt tā daļu
   agrāko attiecīgo piederību, tad tas pieder visiem minētiem kaimiņiem vienādās
   domājamās daļās.

   975. Koks, kas stāv pie pašas robežas, pieder tam, kura daļā stumbrs iznācis no
   zemes, kaut arī tā saknes stieptos kaimiņa īpašumā. Šim kaimiņam nav tiesības
   nocirst minētās saknes, bet ja tās dara viņa zemei zaudējumus, viņš var prasīt no
   koka īpašnieka atlīdzību.

   976. Izsētā sēkla ir tā īpašums, kam pieder ar to apsētā zeme.

   977. Ja zemes īpašnieks labticīgi apsējis savu zemi ar svešu sēklu vai iestādījis
   tajā svešus augus un tādā kārtā atņēmis agrākajam īpašniekam tā īpašumu (973. un
   976. p.), tad viņam jāatlīdzina pēdējam šo sēklu vai augu vērtība, par cik viņš no
   tiem iedzīvojies. Bet ja viņš izsējis sēklas vai iestādījis augus ļaunticīgi, tad
   viņam jāatlīdzina visi viņa nodarītie zaudējumi pilnā apmērā.

   978. Kas, nebūdams nomnieks, lietotājs u. t. t., apsēj vai apstāda svešu zemi, tas,
   ja viņš to izdarījis labticīgi, var prasīt, lai zemes īpašnieks viņam atlīdzina
   nepieciešamos un derīgos izdevumus, kādus viņš taisījis augļu iegūšanai.

   979. Kas ļaunticīgi apsēj vai apstāda svešu zemi, zaudē savu darbu un sēklu par labu
   zemes īpašniekam un nevar prasīt par to nekādu atlīdzību.

   4. Pieaugums ar kustamu lietu savienošanu un svešu lietu apstrādāšanu

   980. Ja vairāku īpašnieku kustamas lietas kaut kādā kārtā, vai nu viņiem savstarpēji
   vienojoties, vai nejauši, tiek savā starpā savienotas un ja dalībnieku starpā nav
   sevišķas norunas, tad šādā kārtā radusies jaunā lieta ir viņu visu kopīpašums
   domājamās daļās, kuras atbilst katras atsevišķās savienotās lietas vērtībai.

   981. Ja diviem īpašniekiem piederošas kustamas lietas viens no viņiem savieno bez
   otra ziņas un gribas un ja ir iespējams tās atkal atdalīt un atjaunot agrākā veidā,
   tas izdarāms uz vainīgā rēķinu un tam neseko nekādas pārgrozības īpašuma tiesībās.

   982. Ja atdalīt nav iespējams vai ja sveši materiāli apstrādāti bez to īpašnieka
   ziņas un gribas, tad, ja savienojums un apstrādājums izdarīts ļaunā ticībā,
   savienotās vai apstrādātās lietas īpašnieks var vai nu prasīt jauno lietu par savu
   īpašumu, bez pienākuma atlīdzināt par tās sastāvā iegājušo svešo lietu un par darbu,
   vai arī, atstājot īpašumu vainīgajam, prasīt, lai samaksā augstāko no tām cenām,
   kādas viņa lietai bijušas no tās dienas, kad tā paņemta, līdz tai dienai, kad viņam
   šo atlīdzību piespriež, un bez tam arī lai atlīdzina visus zaudējumus.

   983. Kad svešu lietu savienojums izdarīts labā ticībā un turklāt bez mākslinieciska
   vai amatnieciska apstrādājuma, tad šādā kārtā radusies jaunā lieta kļūst par tā
   īpašumu, kas to izgatavojis, ja vien pievienotais viņa paša materiāls acīmredzami
   vērtīgāks par svešo. Bet viņam pienākas svešā materiāla īpašniekam, pēc tā izvēles,
   vai nu atdot tik pat daudz tās pašas šķiras un labuma materiāla, vai samaksāt par to
   augstāko cenu, kāda tam bijusi savienošanas laikā, un, bez tam, atlīdzināt tam
   nodarītos zaudējumus.

   984. Ja 983. pantā norādītās savienošanas gadījumā savienotāja materiāls nav
   acīmredzami vērtīgāks, tad tas, kā tiesības ir aizskartas, var vai nu visu jauno
   lietu atstāt tās apstrādātājam, par 983. pantā noteikto atlīdzību, vai arī paturēt
   to sev. Pēdējā gadījumā savienotājam ir tiesība prasīt viņa pievienoto materiālu
   parasto vērtību, ciktāl ar tiem tiešām uzlaboti otra materiāli.

   985. Ja labā ticībā mākslinieciski vai amatnieciski apstrādājot svešu materiālu
   izgatavota tāda jauna lieta, kuras sastāvā tai izlietotie materiāli zaudējuši savu
   agrāko formu un dabūjuši jaunu veidu, tad šī jaunā lieta, neraugoties uz to, vai
   svešos materiālus var vai nevar no tās atdalīt, katrā ziņā kļūst par apstrādātāja
   īpašumu, tomēr ar pienākumu atlīdzināt, uz 983. panta pamata, svešā materiāla
   īpašniekam.

   986. Ja kāds savienojis vai apstrādājis vairākām personām piederošu materiālu, tad
   arī piemērojami 980.-985. panta noteikumi. Kad dalībniekiem ir tiesība pēc pašu
   izvēles vai nu paturēt jauno lietu sev, vai arī tās vietā dabūt atlīdzību par
   materiālu, jautājums izšķirams ar balsu vairākumu, samērā ar katram no viņiem
   piederējušo materiālu daudzumu, vai, ja tas nav iespējams, ar lozi.

   IV. Īpašuma iegūšana ar nodošanu

   987. Ar to vien, ka lietas īpašnieks to atsavinājis, vēl nepietiek, lai īpašuma
   tiesība uz lietu pārietu uz tās ieguvēju, ja līdz ar to nav izpildīts otrs
   nepieciešams noteikums, un proti, šās lietas nodošana jaunajam ieguvējam.

   Ar nodošanu jaunais ieguvējs iegūst īpašuma tiesību uz lietu tādā pašā apmērā, kādā
   tā piederējusi lietas nodevējam.

   988. Nodot var tikai tas, kam ir tiesība atsavināt nododamo lietu, savā vai cita
   vārdā, un līdz ar to griba atdot lietu citam par īpašumu.

   Ieguvējam vajaga spējas un gribas iegūt lietu sev vai citam par īpašumu.

   989. Lai nodošana būtu spēkā, tai vajadzīgs tiesisks pamats, kas tieši vērsts uz
   īpašuma atdošanu, bet tiesisks darījums, uz kuru īpašuma pāreja dibinās, nedrīkst
   būt ar likumu aizliegts.

   990. Kustamu lietu nodošana izdarāma pēc noteikumiem, kas paredzēti valdījuma
   iegūšanai tajos gadījumos, kuros tas pāriet uz citu personu ar iepriekšējā valdītāja
   piekrišanu (881. un 883. p.).

   Preču noliktavu un preču krājumu nodošanu izdara nevien preces noskaitot, izmērījot
   vai nosverot, bet arī nododot atslēgas, rēķinus, konosamentus, preču zīmes u. t. l.,
   ja līdz ar to nodevējs izteic nodomu atdot savu īpašumu, bet saņēmējs - to iegūt.

   Prece vai cita kāda lieta, uz kuras ir ieguvēja zīme, uzskatāma par nodotu un
   pārgājušu viņa īpašumā, kamēr nav pierādīts pretējais.

   991. Ja lieta jau atrodas ieguvēja valdījumā, tad tās pārejai viņa īpašumā pietiek
   ar attiecīgu iepriekšējā īpašnieka paziņojumu.

   992. Nekustama īpašuma nodošana nav nepieciešama.

   993. Nodošana vien vēl nenodibina nekustama īpašuma ieguvējam īpašuma tiesību: to
   iegūst tikai ar iegūšanas tiesiskā pamata un par to izgatavotā akta ierakstīšanu
   zemes grāmatās.

   Zemes grāmatās jāieraksta nevien katrs nekustama īpašuma atsavinājums, bet arī
   vispār katra tā īpašnieka maiņa.

   Tāpat arī jāieraksta zemes grāmatās uz īpašnieka vārdu kā jauna hipotēku vienība
   katrs nekustams īpašums, kas nav cita tāda īpašuma piederums.

   994. Par nekustama īpašuma īpašnieku atzīstams tikai tas, kas par tādu ierakstīts
   zemes grāmatās.

   Līdz ierakstīšanai zemes grāmatās nekustama īpašuma ieguvējam pret trešām personām
   nav nekādu tiesību: viņš nevar izlietot nevienu no priekšrocībām, kas saistītas ar
   īpašumu, un viņam jāatzīst par spēkā esošu visa uz šo nekustamo īpašumu attiecošās
   tās personas darbība, kura pēc zemes grāmatām apzīmēta par šā īpašuma īpašnieku.
   Tomēr viņam ir tiesība nevien prasīt atlīdzību par visu uz nekustamo īpašumu
   attiecošos agrākā īpašnieka ļaunticīgo darbību, bet arī prasīt, lai pēdējais sper
   visus nepieciešamos soļus nekustamā īpašuma pārejas ierakstīšanai zemes grāmatās
   (993. p. 1. d.).

   995. Tiesas izdarāma ievešana iegūtā nekustama īpašuma valdījumā nav būtiski
   nepieciešams nosacījums tā iegūšanai par īpašumu, un tādēļ tāda ievešana notiek
   tikai tad, kad ieguvējs to noteikti vēlas, it sevišķi ja nekustama īpašuma
   atsavināšana notikusi pret iepriekšējā īpašnieka gribu.

   996. Nodošana, kas izdarīta maldoties par pašu nododamo lietu vai nodevēja īpašuma
   tiesību uz to, īpašuma pāreju nenodibina.

   Ja notikusi kāda cita maldība, īpašums gan uzskatāms par pārgājušu, bet nodoto
   priekšmetu var pieprasīt atpakaļ ar personisku prasību.

   997. Nodot var arī ar atliekošu nosacījumu; tādā gadījumā īpašums pāriet uz ieguvēju
   tikai pēc šā nosacījuma iestāšanās.

   Iegūšanas tiesiskais pamats ierakstāms zemes grāmatās tikai pēc nosacījuma
   iestāšanās.

   V. Īpašuma iegūšana ar ieilgumu

   998. Ar ieilgumu lietu iegūst par īpašumu, ja ieguvējs to ir valdījis likumā
   noteiktu laiku kā savu, ievērojot arī citus likumiskus nosacījumus.

   999. Lai valdījums nodibinātu īpašumu ar ieilgumu, ir vajadzīgi:

   1) priekšmets, ko var iegūt ar ieilgumu (1000.-1005. p.);

   2) tiesisks pamats (1006.-1012. p.);

   3) valdītāja laba ticība (1013.-1017. p.);

   4) nepārtraukts valdījums (1018.-1022. p.);

   5) noteiktā laika notecējums (1023. un 1024. p.);

   6) lietas īpašnieka tiesiska iespēja izlietot savu tiesību uz lietu (1025.-1029.
   p.).

   1. Ar ieilgumu iegūstamais priekšmets

   1000. Kas nevar būt par privāta īpašuma priekšmetu, to nevar iegūt par īpašumu ar
   ieilgumu.

   Noteikumi par ieilgumu attiecas arī uz valstij piederošām lietām.

   1001. Lietas, ko likums katrā ziņā aizliedz atsavināt, nevar iegūt ar ieilgumu.

   1002. Ja atsavināšana aizliegta vienīgi ar attiecīgas varas vai privātpersonas
   rīkojumu, tad tādi aizliegumi novērš ieilgumu tikai tajā gadījumā, kad tie attiecas
   uz nekustamām lietām un ir ierakstīti zemes grāmatās.

   1003. Noziedzīgā ceļā dabūtu lietu nevar ar ieilgumu iegūt par īpašumu ne pats
   noziedzīga nodarījuma izdarītājs, ne arī trešā persona, kas savas tiesības atvasina
   no viņa. Šis ieilguma aprobežojums izbeidzas tikai pēc tam, kad tāda lieta nonākusi
   atpakaļ tās īpašnieka varā.

   1004. Kad ceļas strīds par robežām, īpašuma tiesību uz apstrīdamo zemi nevar
   pierādīt ar to vien, ka tā valdīta visu noteikto ieilguma laiku.

   1005. Gadījumos, kad prasība pret trešo personu par kustamas lietas atdošanu nav
   pielaižama jau aiz kādiem citiem iemesliem, pats par sevi atkrīt arī ieilgums.

   2. Valdījuma tiesiskais pamats

   1006. Valdījumam, lai tas dotu tiesību iegūt kādu lietu par īpašumu ar ieilgumu,
   jābalstās uz tāda tiesiska pamata, kas jau pats par sevi varētu piešķirt īpašuma
   tiesību, bet kam attiecīgā gadījumā sevišķa šķēršļa dēļ īpašuma iegūšana nav tūliņ
   sekojusi.

   1007. Tādi pamati (1006. p.) ir:

   1) visas darbības un visas stāvokļa pārmaiņas, kas pašas par sevi ir viens no
   pirmējiem īpašuma iegūšanas veidiem, un proti, piegūšana un pieaugums;

   2) visi tiesiskie darījumi, saprotot ar to kā vienpusējus gribas izteikumus, tā arī
   līgumus, kuru mērķis ir atdot citam īpašumu;

   3) likumiska mantošana, uz kuras pamata mantinieks var iegūt ar ieilgumu arī svešas
   lietas, kas ietilpušas viņam piekritušā mantojumā;

   4) likumīgā spēkā nākuši tiesas spriedumi, ar kuriem ieguvējam atzīta īpašuma
   tiesība.

   1008. Ieķīlātas, patapinātas, kā arī glabājumā vai lietojumā nodotas lietas nevar
   iegūt par īpašumu ar ieilgumu ne kreditori, ne patapinātāji, ne glabātāji, ne
   lietotāji, ne arī viņu mantinieki.

   1009. Tiesiskam darījumam, kas ir par valdījuma pamatu (1007.p. 2.pk.), jābūt pašam
   par sevi derīgam un ietērptam šādiem darījumiem noteiktā formā.

   1010. Faktiska maldība darījumā ieilgumu nekavē, bet to gan kavē tiesiska maldība.

   Maldība, kas attiecas uz valdījuma tiesiskā pamata veidu, nav par šķērsli īpašuma
   iegūšanai ar ieilgumu, ja vien vispār ir kāds tiesisks pamats šim valdījumam.

   Domas vien, ka valdījumam ir tiesisks pamats, nevar atvietot šo pamatu, ja maldīgās
   domas neattaisno sevišķi apstākļi.

   1011. Īpašuma iegūšanai ar ieilgumu nav vajadzīgs, lai valdījuma pamats būtu
   pastāvīgi apzināts, bet gan ir nepieciešami, lai valdītājs pa visu ieilguma laiku
   neatteiktos no gribas valdīt lietu kā savu.

   1012. Kas valdījumu ieguvis ar atliekošu nosacījumu, tas dabū derīgu valdījuma
   pamatu tikai pēc tam, kad šis nosacījums iestājies.

   Ja īpašums nodots ar atceļošu nosacījumu, tad ieguvējam tūliņ ir derīgs valdījuma
   pamats, tā ka šajā gadījumā ieilgumu izlieto arī tā persona, kas lietu iegūst
   atpakaļ.

   3. Valdītāja laba ticība

   1013. Lai iegūtu lietu ar ieilgumu, tā jāvalda labā ticībā, t.i. nezinot šķēršļus,
   kas nepielaiž iegūt to par īpašumu.

   Valdītāja maldība var attiekties tikai uz faktiem, bet tiesiskai maldībai nav labas
   ticības spēka.

   Ja valdītājam, pastāvot šķērslim, ir bijis pietiekošs iemesls šaubīties par sava
   valdījuma tiesīgumu, tad viņš vairs nav atzīstams par labticīgu valdītāju.

   1014. Kas neatzīst sev tiesību iegūt lietu ar ieilgumu, tas nav uzskatāms par
   labticīgu valdītāju pat arī tad, ja viņš būtu maldījies par īsto iemeslu, kurš ir
   par šķērsli ieilgumam.

   1015. Lai iegūtu īpašumu ar ieilgumu, nepietiek ar to vien, ka valdītājs ir bijis
   labticīgs iegūstot savu valdījumu, bet ir vajadzīgs, lai viņš paliktu labticīgs arī
   pa visu ieilgumam noteikto laiku, tā ka pa šo laiku atklājusies ļauna ticība
   pārtrauc ieilgumu.

   1016. Ja kāds iegūst valdījumu caur vietnieku, laba ticība prasāma no abiem; bet ja
   valdījums tikai turpinās caur vietnieku, tad laba ticība prasāma tikai no
   atvietojamās personas.

   1017. Valdītāja ļauna ticība attiecībā uz vienu lietas daļu nav par šķērsli viņam
   iegūt ar ieilgumu lietas pārējās daļas.

   4. Nepārtraukts valdījums

   1018. Lai iegūtu īpašumu ar ieilgumu, ieguvējam vajaga pa visu likumā noteikto laiku
   nepārtraukti un netraucēti valdīt iegūstamo priekšmetu (876.p. 1.d.) un rīkoties ar
   to kā īpašniekam.

   1019. Ieilgumam vajadzīgais valdījums uzskatāms par pārtrauktu:

   1) kad valdītājs pats no tā atteicas, vai tiek no tā izstumts, vai kautkā citādi to
   zaudē;

   2) kad tas, pret ko tek ieilgums, kautkādā ziņā izlieto pa ieilguma laiku, ieguvējam
   zinot, savu īpašuma tiesību, vai kad pats ieguvējs kautkādā ziņā šo tiesību atzīst;

   3) kad ieguvējs, sakarā ar tiesas aicinājumu vai īpašnieka celtu protestu, kļūst par
   ļaunticīgu valdītāju.

   1020. Iepriekšējā (1019.) panta 2. un 3.punktā norādītos gadījumos valdījums
   uzskatāms par pārtrauktu tikai pret to, kas savu patieso vai šķietamo tiesību
   izlieto tur minētā kārtā; bet pret trešām personām ieilgums turpinās.

   1021. Ja ieilguma laikā vairākas personas valdījušas lietu cita pēc citas un tas,
   pret ko tek ieilgums, valdījumu nav pārtraucis, tad priekšgājēja valdījums pēcniekam
   nāk par labu, tā ka visu tādu personu valdījuma laiki saskaitāmi kopā.

   Uz šā noteikuma pamata ieilgums, kas iesācies mantojuma atstājējam, turpinās arī
   viņa mantiniekiem, kā arī tiem, kas ieguvuši valdījumu ar ieilgumam noderīgu
   tiesisku darījumu, vai kas ieguvuši atpakaļ valdījumu, ko tie tiesīgā kārtā nodevuši
   citam.

   Ja ieilgums turpinās valdītāja mantiniekiem, laiks starp mantojuma atklāšanos un
   pieņemšanu arī pieskaitāms ieilgumam.

   1022. Ieilgums skaitāms no tās dienas, kad tas, kas lietu iegūst ar ieilgumu, sācis
   to valdīt, un atzīstams par notecējušu, kad iestājusies likumā noteiktā termiņa
   pēdējā diena, pie kam iztrūkstošās stundas vai minūtes nav jāievēro.

   Aprēķinot ieilguma termiņu, lielgada liekā diena nav jāievēro.

   5. Ieilguma termiņš

   1023. Izpildot 1000.-1022. panta noteikumus, ieilgums kustamas lietas iegūšanai
   uzskatāms par pabeigtu pēc viena gada notecējuma.

   1024. Kas pēc ieilguma noteikumiem (1000.-1022. p.) valdījis desmit gadu laikā
   nekustamu īpašumu, kurš zemes grāmatās uz viņa vārdu nav ierakstīts, tas atzīstams
   par tādu, kas ieguvis šo nekustamo īpašumu ar ieilgumu, un tam ir tiesība un
   pienākums prasīt šā iegūšanas pamata ierakstīšanu zemes grāmatās uz savu vārdu.
   Kamēr ieguvējs to nedara, viņam ir tikai 994. panta 2. daļā paredzētās tiesības.

   6. Īpašnieka tiesiskā iespēja izlietot savu īpašuma tiesību

   1025. Ja lietas īpašniekam, pret kuru ieilgums tek, ir tiesiski šķēršļi izlietot
   savas tiesības uz to, tad pa to laiku, kamēr tie pastāv, ieilgums apstājas.

   1026. Tādas personas, kam pastāv tiesiski šķēršļi, ir:

   1) nepilngadīgie, kamēr viņi ir aizbildnībā - arī attiecībā uz viņu brīvo mantu;

   2) laulātais pa laulības laiku pret otru laulāto - attiecībā uz to mantu, kas uz
   likuma vai laulības līguma pamata atrodas otra laulātā pārvaldībā;

   3) garā slimie, kamēr viņi ir aizgādnībā;

   4) karavīri, ja viņi atrodas kara gaitās - pa visu to laiku;

   5) promesošie (1027. p.), kamēr viņi atrodas prombūtnē.

   1027. Promesošiem ieilgums apstājas tikai gadījumos, kas norādīti 1502. pantā.

   1028. Ja kāda no 1026. pantā minētām personām nomirst pa to laiku, kamēr šķērslis
   pastāv, vai kaut arī pēc tam, bet iekam notecējis ieilguma termiņš, tad tas laiks,
   pa kuru ieilgums bijis apstājies, ieskaitāms arī šās personas mantiniekiem, ja vien
   pēdējie nav bijuši par viņas aizbildņiem vai aizgādņiem un kā tādi nav nokavējuši
   pārtraukt ieilgumu viņu gādībā esošo labā.

   1029. Kara laikā ieilgums apturams 1898. panta 1. punktā norādītos gadījumos.

   7. Ieilguma pierādīšana

   1030. Kas savu īpašuma iegūšanu pamato ar ieilgumu, tam jāpierāda kā valdījums, tā
   arī tā turpināšanās pa visu vajadzīgo laiku. Bet ja viņš pierāda sava valdījuma
   sākumu un tā turpināšanos ieilgumam notekot, tad jāpieņem, ka valdījums nepārtraukti
   turpinājies arī pa starplaiku.

   1031. Kad izceļas strīds, tad tam, kas iegūst īpašumu ar ieilgumu, jāpierāda sava
   valdījuma tiesiskais pamats; ja viņš to pierādījis, tad viņš atzīstams arī par
   labticīgu valdītāju, kamēr nav pierādīts pretējais.

   Iegūšanas tiesiskais pamats nav katrā ziņā jāpierāda ar dokumentiem, bet ir
   pielaižami arī citādi pierādījumi.

   Trešā apakšnodaļa
   Īpašuma izbeigšanās

   1032. Ar īpašnieka gribu viņa īpašuma tiesība uz kādu lietu izbeidzas, kad viņš
   lietu atmet, nenododams citam, kā arī kad viņš īpašuma tiesību uz to atdod citam.

   1033. Bez īpašnieka gribas īpašuma tiesība izbeidzas:

   1) kad lieta iet bojā;

   2) kad īpašums pāriet uz citu personu ar savienojumu vai ar ieilgumu;

   3) ar tiesas spriedumu, ar kuru lieta piespriesta citam, vai ar kuru kā sods
   noteikta tās konfiskācija valstij par labu;

   4) kad īpašums iegūts tikai uz noteiktu laiku vai ar atceļošu nosacījumu - laikam
   notekot vai nosacījumam iestājoties;

   5) uz piegūtiem savvaļas dzīvniekiem - kad tie aizbēg no īpašnieka uzraudzības vai
   atmet paradumu atgriezties mājās;

   6) atsavinot likumā paredzētā kārtībā īpašumu valsts vai sabiedriskām vajadzībām.

   1034. Ar īpašnieka nāvi īpašuma tiesība pāriet uz viņa mantiniekiem.

   1035. Ja kāds zaudējis tās personīgās īpašības, kas nepieciešamas zināma nekustama
   īpašuma iegūšanai, tad šā apstākļa dēļ viņš, kā arī viņa likumiskie mantinieki
   nezaudē viņiem jau piederošo nekustamo īpašumu.

   Ceturtā apakšnodaļa
   Īpašnieka tiesības
   I. Vispārīgi noteikumi

   1036. Īpašums dod īpašniekam vienam pašam pilnīgas varas tiesību par lietu, ciktāl
   šī tiesība nav pakļauta sevišķi noteiktiem aprobežojumiem.

   1037. Īpašnieks, kā dzīvojot, tā arī nāves gadījumam, var atsavināt un atdot citam
   savu īpašumu, pilnīgi vai pa daļai, vai tikai zināmas īpašumā ietilpstošas tiesības.

   1038. Īpašnieks var viņam piederošo lietu valdīt, iegūt tās augļus, izlietot to pēc
   sava ieskata savas mantas pavairošanai un vispār to lietot visādā kārtā, kaut arī no
   tam rastos zaudējums citai personai.

   1039. Īpašnieks var aizliegt visiem citiem ietekmēt viņa lietu, kā arī to lietot vai
   izmantot, kaut arī viņam pašam no tam nerastos nekāds zaudējums.

   1040. Īpašniekam ir pašaizstāvības tiesība un, sakarā ar to, tiesība pat iznīcināt
   svešas lietas, kuru dēļ viņam būtu jābaidās pazaudēt savu paša, ja viņam nav
   iespējams citādi novērst draudošo zaudējumu.

   1041. Īpašnieks var atprasīt savu lietu ar īpašuma prasību no jebkura trešā
   valdītāja. Izņēmumi no šā noteikuma paredzēti 1065. un 1066. pantā.

   II. Īpašnieka tiesības uz nekustamu īpašumu vispār

   1042. Zemes īpašniekam pieder nevien tās virsa, bet arī gaisa telpa virs tās, kā arī
   zemes slāņi zem tās un visi izrakteņi, kas tajos atrodas.

   1043. Zemes īpašnieks var, pēc sava ieskata, rīkoties ar savas zemes virsu, gaisa
   telpu virs tās, kā arī ar zemes slāņiem zem tās, ja vien viņš ar to neskar svešas
   robežas.

   III. Īpašuma prasība

   1044. Īpašuma prasību īpašnieks var celt pret katru, kas prettiesīgi aiztur viņa
   lietu; tās mērķis ir atzīt īpašuma tiesību un sakarā ar to piešķirt valdījumu.

   Arī tas, kam ir atsaucama īpašuma tiesība, var, kamēr tā pastāv, atprasīt to ar
   īpašuma prasību; bet nākošais īpašuma ieguvējs nevar celt šādu prasību, kamēr lieta
   atrodas cita rokās.

   1045. Prasību var celt pret katru lietas turētāju, neizņemot arī to, kas lietu tur
   cita vārdā, bet pēdējais var atbrīvoties no prasības, ja viņš uzdod personu, kuras
   vārdā lietu tur.

   1046. Kas, nevaldīdams atprasāmo lietu, tomēr formāli atbild uz prasību, pret to var
   taisīt spriedumu it kā pret īsto valdītāju.

   Ja atbildētājs, lai novērstu prasību no sevis, lietu pirms prāvas sākuma ļaunprātīgi
   atsavina, tad pret viņu šajā prasībā tāpat var taisīt spriedumu, it kā viņš šo lietu
   vēl valdītu.

   1047. Iepriekšējā (1046.) pantā norādītos gadījumos atbildētājam var nospriest
   samaksāt atprasāmās lietas vērtību, kā arī visus zaudējumus un izdevumus.

   1048. Kas valdījis cita atprasāmo lietu labā ticībā, bet pēc tam, vēl pirms
   sprieduma taisīšanas, zaudējis tās valdījumu bez ļauna nolūka, tam nevar nospriest
   šo lietu atdot.

   1049. Kas, atbildot uz prasību, vēl lietu nav valdījis, bet ir ieguvis tās valdījumu
   vēlāk, jau prāvas laikā, tam uz celtās prasības pamata var nospriest lietu atdot.

   1050. Par prasības priekšmetu var būt kā atsevišķa lieta, tā arī lietu kopība, kas
   pastāv vienīgi no ķermeniskām lietām, bet ne tāda manta, kuras sastāvā ietilpst gan
   ķermeniskas, gan bezķermeniskas lietas (849. p. 1. d.).

   1051. Prasītājam sīki jāapzīmē atprasāmā lieta kā pēc tās šķiras un īpašībām, tā arī
   pēc sevišķām iezīmēm un, ja vajadzīgs, arī pēc tās apjoma un lieluma; bet prasībā
   par nekustamu īpašumu sīki jānorāda arī tā atrašanās vieta.

   1052. Ar īpašuma prasību savienota nevien prasība par pašu lietu, bet arī par visiem
   tās piederumiem, pie kuriem skaitāmi nevien piederumi šaurākā nozīmē un augļi, bet
   arī atlīdzība par visu to, ko prasītājs zaudējis atbildētāja valdījuma dēļ.

   1053. Atbildētāja atbildība pret prasītāju ir dažāda, raugoties pēc tam, vai viņš ir
   labticīgs vai ļaunticīgs lietas valdītājs. No tā brīža, kad pret atbildētāju celta
   prasība, viņš atzīstams par ļaunticīgu valdītāju, kaut arī līdz tam būtu valdījis
   labā ticībā, tā ka viņš neatbild tikai par savu agrāko darbību un bezdarbību.

   1054. Ja atbildētājs valda ļaunticībā, tad viņš atbild arī par apstrīdamās lietas un
   tās piederumu nejaušu bojā eju vai bojāšanos, ja vien tas pats nebūtu noticis ar
   lietu arī tad, kad tā būtu nodota īpašniekam agrāk.

   1055. Par lietas atsavināšanu prāvas laikā katrs atbildētājs atbild tāpat kā
   ļaunticīgs valdītājs. Ja šī atsavināšana nav bijusi nepieciešama, kā piemēram, lai
   novērstu lietas bojāšanos, tad prasītājam nav jāapmierinās tikai ar to, ka viņam
   atdod par lietu saņemto maksu, bet viņš var prasīt, lai viņam atdod arī pašu lietu
   ar tās piederumiem (1052. p.), vai arī lai atlīdzina lietas un tās piederumu
   vērtību, kā arī visus zaudējumus un izdevumus.

   1056. Ja atbildētājs bijis ļaunticīgs valdītājs, viņam jāatdod prasītājam nevien
   visi viņa no lietas saņemtie augļi, bet arī tie, kurus būtu varējis saņemt pats
   prasītājs, ja tas būtu lietu valdījis. Ja atbildētājs valdījis labticīgi, tad viņam
   jāatdod tikai tie augļi, kurus viņš saņēmis līdz prasības celšanai pret viņu, un arī
   tie tikai tādā daudzumā, kādā viņš tos vēl nav patērējis prasības celšanas laikā;
   bet pēc prasības celšanas saņemtie augļi viņam jāatdod pilnā apmērā.

   1057. Ja atbildētājs neatdod lietu saskaņā ar tiesas spriedumu, prasītājs var pēc
   savas izvēles prasīt, vai nu lai atdod tieši to, vai lai samaksā tās vērtību.

   1058. Lieta jāatdod tajā vietā, kur tā atrodas. Ja par prāvas priekšmetu bijusi kāda
   kustama lieta, tad ļaunticīgam valdītājam pēc prasītāja pieprasījuma tā jāatdod tur,
   kur viņš to dabūjis, bet katram valdītājam tur, kur tā atradusies ceļot prasību,
   kaut arī atbildētājs pēc tam būtu to patvaļīgi no turienes aizgādājis prom. Izņemot
   šos gadījumus, prasītājam, kas prasa lietu atdot citā vietā, nekā tā atrodas, jānes
   ar to saistītie izdevumi.

   1059. Prasītājam vajadzības gadījumā jāpierāda, ka atbildētājs lietu valda vai ka
   pret viņu var celt prasību kā pret valdītāju.

   1060. Prasītājam jāpierāda sava īpašuma tiesība. Šim nolūkam pietiek, ja viņš
   pierāda, ka patiesi ieguvis šo tiesību tiesīgā kārtā; pēc tam jau atbildētājam
   jāpierāda, ka prasītājs vairs nav īpašnieks.

   Ja prasītājs apgalvo, ka lietu ieguvis kā nodotu vai mantotu no cita, tad viņam arī
   jāpierāda, ka viņa priekšgājējs bijis tās īpašnieks.

   1061. Atbildētājs var prasību noraidīt, ja pierāda, ka īpašuma tiesība uz lietu
   pieder viņam, vai ka viņš drīkst to valdīt pamatojoties uz kādu lietu tiesību vai
   arī tādu personisku tiesību, kas prasītājam jāatzīst.

   1062. Ja prāvu izspriež prasītājam par labu, viņam jāatlīdzina atbildētājam, uz
   866.-869. panta pamata, visi lietai taisītie izdevumi.

   1063. Lieta atdodama tās īpašniekam bez atlīdzības; pat labticīgam valdītājam nav
   tiesības prasīt, lai īpašnieks atlīdzina par šo lietu samaksāto summu, bet viņš var
   ar šo prasījumu griezties tikai pie tās personas, no kuras viņš to ieguvis.

   1064. Izņēmuma kārtā atbildētājs var prasīt, lai atlīdzina par lietu samaksāto
   summu:

   1) kad šī summa izlietota prasītājam par labu;

   2) kad atbildētājs lietu ieguvis tieši ar nodomu to uzglabāt prasītājam, tādos
   apstākļos, kuros viņš citādi būtu to zaudējis uz visiem laikiem.

   1065. Īpašuma prasību nevar celt, ja īpašnieks kustamu lietu labprātīgi uzticējis
   citai personai, nododot to patapinājumā, glabājumā, ķīlā vai kā citādi, un šī
   persona valdījumu nodevusi kādai trešai personai. Šajā gadījumā pielaižama tikai
   personiska prasība pret to, kam īpašnieks savu lietu uzticējis, bet nevis pret
   trešo, labticīgo lietas valdītāju.

   1066. Ja lietu, kas nodota izstrādāt vai pārvadāt, izstrādātājs vai pārvadātājs
   pārdod, ieķīlā vai vispār atsavina citai personai, tad īpašnieks var celt īpašuma
   prasību, samaksājot tai personai, kuras rokās tā atrodas, par tās izstrādāšanu vai
   pārvadāšanu nolīgto summu.

   Piektā apakšnodaļa
   Īpašuma aprobežojumi
   I. Aprobežojumi, kas attiecas uz īpašumu visā tā apjomā

   1067. Īpašuma tiesība, kas pieder uz vienu un to pašu nedalītu lietu vairākām
   personām nevis reālās, bet tikai domājamās daļās, tā ka sadalīts vienīgi tiesību
   saturs, ir kopīpašuma tiesība.

   Ja lieta pieder vairākām personām tādā kārtā, ka katrai no tām ir sava noteikta
   reāla daļa, tad tas nav kopīpašums šā panta izpratnē; šajā gadījumā katra daļa
   atzīstama par patstāvīgu veselu un par katra atsevišķa dalībnieka patstāvīgu īpašuma
   tiesības priekšmetu.

   Tādām vairāku personu īpašuma tiesībām uz vienu un to pašu lietu, pēc kurām tā
   piederētu katrai no viņām visā tās visumā, nav likumīga spēka.

   1068. Rīkoties ar kopīpašuma priekšmetu, kā visumā, tā arī noteiktās atsevišķās
   daļās, drīkst tikai ar visu kopīpašnieku piekrišanu; bet ja kāds no viņiem rīkojas
   atsevišķi, tad šī rīcība nevien nav spēkā, bet arī uzliek pēdējam pienākumu
   atlīdzināt pārējiem zaudējumus, kas viņiem ar to nodarīti.

   Neviens atsevišķs kopīpašnieks nevar bez visu pārējo piekrišanas ne apgrūtināt
   kopīpašuma priekšmetu ar lietu tiesībām, ne atsavināt to visā tā sastāvā vai pa
   daļām, ne arī kautkādi to pārgrozīt. Tādēļ katram kopīpašniekam ir tiesība protestēt
   pret tādu viena vai visu pārējo kopīpašnieku rīcību, un šo tiesību viņam nevar
   atņemt ar balsu vairākumu.

   Izņēmums no šiem noteikumiem pielaižams tajā gadījumā, kad kāds no kopīpašniekiem
   izdara kopīpašuma priekšmetā tādas pārgrozības, ko prasījusi nepieciešama vajadzība,
   piem., nepieciešamu ēkas izlabojumu. Tad viņam ir tiesība prasīt no pārējiem
   kopīpašniekiem, lai tie samērīgi atlīdzina viņa izdoto summu līdz ar procentiem.

   1069. Visi kopīpašnieki, samērīgi ar katra daļu, saņem visus labumus, kādus kopējā
   lieta dod, un tādā pašā samērā arī nes zaudējumus, kādi tai ceļas.

   Kopējās lietas augļi piekrīt atsevišķiem kopīpašniekiem, samērīgi ar katra daļu
   tajā.

   1070. Kopējās lietas dalīta lietošana pielaižama tikai tad, kad šo lietu var dalīt,
   bet arī šajā gadījumā lietošana samērojama ar atsevišķo daļu lielumu.

   Katrs kopmūra īpašnieks izlieto to mūra pusi, kas vērsta uz viņa zemi, un tādā mērā,
   cik tas iespējams nekaitējot pašam mūrim un neizdarot tajā nekādu svarīgu pārmaiņu.

   1071. Uz kopējo lietu gulošās nastas, apgrūtinājumi un lietas uzturēšanai vajadzīgie
   izdevumi jānes kopīpašniekiem samērīgi ar viņu daļām.

   1072. Katra kopīpašnieka domājamā daļa kopējā lietā pieder vienīgi viņam. Tādēļ viņš
   drīkst ar to visādi rīkoties, atbilstoši tās būtībai, ja vien šī rīcība līdz ar to
   neattiecas uz pārējo kopīpašnieku daļām. Uz šā pamata katram kopīpašniekam ir
   tiesība viņam piederošo kopējās lietas daļu arī atsavināt vai ieķīlāt.

   1073. Ja kāds nekustama īpašuma kopīpašnieks atsavina savu daļu personai, kura nav
   kopīpašnieks, tad pārējiem kopīpašniekiem divu mēnešu laikā, skaitot no pirkuma
   līguma noraksta saņemšanas, pieder pirmpirkuma tiesība (2060. p. 2. d. un 2062. p.),
   bet gadījumos, kad pirmpirkuma tiesību nav bijis iespējams izlietot atsavinātāja
   vainas dēļ - izpirkuma tiesība (1381. un turpm. p.).

   Ja izlietot pirmpirkuma vai izpirkuma tiesības pieteicas reizē vairāki kopīpašnieki,
   tad viņi atsavināto daļu iegūst kopīgi un sadala to savā starpā līdzīgās daļās, ja
   paši nevienojas citādi.

   Piezīme. Kuģu kopīpašnieku pirmpirkuma tiesības paredzētas noteikumos par kuģu
   pirkšanu-pārdošanu, bet pašvaldību pirmpirkuma tiesības - noteikumos par nekustamu
   mantu pirmpirkšanas un zemes lietošanas tiesību piešķiršanu vietējām pašvaldībām.

   1074. Nevienu kopīpašnieku nevar piespiest palikt kopīpašumā, ja vien tā
   nodibināšanas noteikumi nerunā tam pretim; turpretim katrs kopīpašnieks var katrā
   laikā prasīt dalīšanu.

   1075. Ja 1074. pantā norādītā dalīšanas gadījumā kopīpašnieki nevar vienoties par
   tās veidu, tad tiesa, raugoties pēc dalāmā priekšmeta īpašībām un lietas apstākļiem,
   vai nu piespriež katram no kopīpašniekiem reālas daļas, uzliekot, kad vajadzīgs,
   viena daļai zināmus servitūtus par labu otra daļai, vai atdod visu lietu vienam
   kopīpašniekam, ar pienākumu samaksāt pārējiem viņu daļas naudā, vai noteic lietu
   pārdot, izdalot ieņemto naudu kopīpašnieku starpā, vai arī izšķir jautājumu ar lozi,
   it īpaši tad, kad jāizšķir, kam no kopīpašniekiem paturēt sev pašu lietu un kas no
   viņiem apmierināms ar naudu.

   Piezīme. Dalot kopīpašumu, kurā ietilpst ārpus pilsētu administrātīvām robežām esoša
   lauksaimnieciska rakstura zeme, piemērojami 741. panta 2. daļas, 742. un 745. panta
   noteikumi.

   II. Īpašuma atsavināšanas tiesības aprobežojumi

   1076. Īpašnieka atsavināšanas tiesību var aprobežot ar aizliegumiem, kas noteikti
   vai nu ar likumu, vai tiesas lēmumu, vai testamentu, vai līgumu.

   1077. Atsavinājums, kas izdarīts pretēji likumiskam aizliegumam, nav spēkā,
   atskaitot zināmiem gadījumiem noteiktus sevišķus izņēmumus.

   Atsavinājuma spēkā neesamības dēļ attiecīgais tiesiskais darījums nezaudē savu
   spēku.

   Šis darījums, ja vien ieguvējam atsavinājuma aizliegums nav bijis zināms, ir spēkā,
   ciktāl tas ir savienojams ar atsavinājuma aizliegumu.

   1078. Iepriekšējā (1077.) panta noteikumi attiecas arī uz tādiem aizliegumiem, kas
   noteikti ar tiesas lēmumu.

   1079. Testamentārs aizliegums ir spēkā tikai tad, kad skaidri norādīts, kādai
   personai par labu tas noteikts, un tādā gadījumā šī persona, pēc tam, kad viņas
   tiesība nākusi spēkā, var aizliegumam pretēji atsavināto lietu atprasīt no ikkatra
   valdītāja.

   1080. Ar līgumu var aizliegt lietu atsavināt tikai tad, kad tam, kam par labu šis
   aprobežojums noteikts, ir pie tam kāda interese. Bet arī tad pretēja darbība dod
   cietušajam tikai tiesību prasīt atlīdzību, bet pats atsavinājums paliek spēkā.

   1081. Ja īpašnieka rīcība par nekustamu īpašumu aprobežota ar tiesas lēmumu vai ar
   līguma vai testamenta noteikumu, tad šis aizliegums ir spēkā pret trešām personām
   tikai tad, kad tas ierakstīts zemes grāmatās.

   III. Īpašuma lietošanas tiesības aprobežojumi

   1082. Īpašuma lietošanas tiesības aprobežojumu noteic vai nu likums, vai tiesas
   lēmums, vai arī privāta griba ar testamentu vai līgumu, un šis aprobežojums var
   attiekties kā uz dažu lietu tiesību piešķiršanu citām personām, tā arī uz to, ka
   īpašniekam jāatturas no zināmām lietošanas tiesībām, vai arī jāpacieš, ka tās
   izlieto citi.

   Piezīme. Daži citi, šajā nodalījumā neparedzēti īpašuma lietošanas tiesības
   aprobežojumi, kā piemēram, par minerālūdeņu avotiem, radiostaciju ierīkošanu un
   lietošanu, gaisa satiksmi, zemes gabaliem gar dzelzceļu līnijām un izrakumiem,
   paredzēti sevišķos likumos.

   1. Būvju un ēku lietošanas tiesības aprobežojumi

   1083. Valsts aizsargājamo pieminekļu sarakstā ierakstītiem pieminekļiem piemērojami
   noteikumi par pieminekļu aizsardzību.

   1084. Katram būves īpašniekam, lai aizsargātu sabiedrisko drošību, jātur sava būve
   tādā stāvoklī, ka no tās nevar rasties kaitējums ne kaimiņiem, ne garāmgājējiem, ne
   arī tās lietotājiem.

   Ja par būvi, no kuras draud briesmas, pastāv īpašuma tiesības strīds, tad šo briesmu
   novēršanai nepieciešamie soļi tūliņ un vēl pirms prāvas beigām jāsper tam, kas šo
   būvi tajā brīdī valda, ar tiesību vēlāk prasīt izdevumu atlīdzību.

   Ja būves īpašnieks vai valdītājs, pretēji attiecīgās varas pieprasījumam, nenovērš
   draudošās briesmas, tad attiecīgai iestādei, raugoties pēc apstākļiem, būve jāsaved
   kārtībā vai arī pavisam jānojauc uz īpašnieka rēķinu.

   1085. Pārgrozot vai pārbūvējot jau pastāvošu būvi vai ceļot jaunu būvi, jāievēro
   attiecīgie būvnoteikumi.

   1086. Ja uzsāktā būve var apdraudēt sabiedrisko drošību, tad nevien tuvākiem
   kaimiņiem, bet arī attālāku būvju īpašniekiem ir tiesība pret to celt ierunas.

   Piezīme. 1086.-1092. panta noteikumi neattiecas uz lauku būvniecību.

   1087. Nevienam nav tiesības ierīkot uz savas zemes tādas rūpniecības vai
   amatniecības iestādes, kas var apgrūtināt vai apdraudēt sabiedrisko drošību un
   cilvēku veselību ar ugunsbriesmām, troksni, smaku, pārmērīgu dūmu daudzumu u. t. l.
   Izšķirt jautājumu par to, vai zināmā gadījumā patiesi pastāv apgrūtinājums vai
   apdraudējums, piekrīt tiesai.

   1088. Ateju un samazgu bedres un mēslu krātuves nedrīkst ierīkot pie kopīgiem
   žogiem, mūriem un robežas, bet tām jāatrodas vismaz pusotra metra no kaimiņa
   robežas.

   Krāsnis un virtuves nevar ierīkot pie kopēja vai kaimiņam piederoša mūra bez viņa
   piekrišanas; tas neattiecas uz skursteņiem, kuri tomēr jāierīko tā, lai dzirksteles
   nevarētu aizlidot uz kaimiņa zemes gabalu.

   1089. Zemes īpašniekam nav tiesības celt uz tās tādas ietaises, no kurām varētu
   sagrūt kaimiņam piederoša būve vai celties tai kāds cits bojājums.

   1090. Ja siena vai mūris sašķiebjas vai izliecas uz kaimiņa zemi par piecpadsmit
   centimetriem vai vairāk, tad viņam ir tiesība prasīt, lai to no jauna nostāda taisnā
   līnijā.

   1091. Ietaisīt jaunceļamās sienās logus uz blakus zemes gabala pusi drīkst tikai
   tad, ja šīs sienas atrodas ne mazāk kā četrus metrus no robežas, vai lielākā
   atstatumā, ja tādu prasa vietējie būvnoteikumi.

   Ietaisīt logus uz blakus zemes gabala pusi jau pastāvošās sienās, kas stāv pie pašas
   robežas vai tuvāk par četriem metriem no robežas, drīkst tikai ar īpašnieka-kaimiņa
   zemes grāmatās ierakstītu piekrišanu, nodrošinot šiem logiem gaismas ieplūdumu
   vismaz 45^o leņķī.

   Piezīme. Šis (1091.) pants neattiecas uz Rīgas pilsētas pirmo mūra ēku rajonu, kas
   apzīmēts Rīgas pilsētas saistošos būvnoteikumos.

   1092. Robežu sētas jāceļ un jāuztur kaimiņiem kopīgi, un ja viņu starpā par to nav
   sevišķas norunas, tad priekšējā, līdz ielai ejošā sētas puse jāceļ un jāizlabo tam
   namīpašniekam, kura nama priekšpusei sēta piekļaujas no labās puses, bet otra puse -
   viņa kaimiņam. Labo un kreiso pusi šajā gadījumā nosaka, stāvot uz zemesgabala ar
   seju pret ielu.

   2. Ietaišu un apstādījumu lietošanas tiesības aprobežojumi

   1093. Ja kādas personas lieta nejauši nokļuvusi kādas citas personas robežās, tad
   pēdējai jāpacieš, ka tās īpašnieks atkal to paņem. Bet ja ar šo lietu zemes
   valdītājam nodarīts kāds zaudējums, tad līdz tā atlīdzināšanai viņam ir tiesība
   lietu aizturēt.

   1094. Zemāk stāvoša zemes gabala īpašniekam ir jāpacieš, ka no augstāk stāvoša zemes
   gabala uz viņa zemi dabiski notek sniega un lietus ūdeņi, un viņam nav tiesības
   ierīkot aizsprostojumus, kas varētu kavēt dabisko ūdeņu tecēšanu.

   Zemāk stāvoša zemes gabala īpašniekam, uz kura zemes atrodas dabisks aizsprostojums
   brīvai ūdens tecēšanai, jāpacieš, ka augstāk stāvoša zemes gabala īpašnieks šo
   aizsprostojumu novāc.

   1095. Augstāk stāvoša zemes gabala īpašniekam nav tiesības uz tā ne ierīkot, ne
   iznīcināt kautko tādu, kas, kaitējot zemāk stāvošam zemes gabalam, novadītu no tā
   vai uz to ūdeni, novirzot ūdens tecējumu no tā dabiskā ceļa.

   Ja uz augstāk stāvošā zemes gabala ierīkotu mākslīgu, bet ne dabisku aizsprostojumu
   pret ūdens noplūšanu uz zemāk stāvošo izposta kāds dabas spēks, tad tā zemes gabala
   īpašniekam, uz kura šis aizsprostojums atradies, jāpacieš, ka zemāk stāvošā zemes
   gabala īpašnieks to atjauno, ciktāl viņam no tam nav zaudējuma, bet zemāk stāvošā
   zemes gabala īpašniekam ir labums.

   Augstāk stāvošā zemes gabala īpašnieks var vai nu pats izlietot pār viņa zemi tekošo
   lietus ūdeni, vai arī novirzīt to uz kāda cita zemi ar tā piekrišanu, neizprasot šim
   nolūkam zemāk stāvošā zemes gabala īpašnieka piekrišanu, kuram nav tiesības viņam
   šajā ziņā likt šķēršļus un pieprasīt sev dabiski notekošo ūdeni.

   1096. Iepriekšējo (1094. un 1095.) pantu noteikumi piemērojami tiktāl, ciktāl
   meliorācijas vajadzībām izdotie likumi nenosaka citādi.

   1097. Mūri, sētas, dzīvžogi, grāvji un ežas, kuri šķir blakus zemes gabalus, pieder
   abiem kaimiņiem kopīgi, ja vien pēc to stāvokļa vai skaidrām robežzīmēm neizrādās,
   ka tie pieder kādam no viņiem vienam pašam.

   1098. Ja uz robežas augošs koks liecas pār kaimiņa ēku, viņam ir tiesība prasīt, lai
   koka īpašnieks to nocērt, bet ja pēdējais atteicas, pašam to nocirst un paturēt sev.

   Šie noteikumi piemērojami arī tajā gadījumā, kad vējš noliecis koku pār kaimiņa
   zemi.

   1099. Ja koks izstiepj savus zarus virs kaimiņa zemes, tad pēdējam ir tiesība
   nolasīt tajos augošos augļus, ciktāl viņš var tos aizsniegt no savas zemes, un viņš
   iegūst tos par savu īpašumu, tāpat kā no šiem zariem uz viņa zemes nokritušos
   augļus. Kaimiņš var arī prasīt, lai zarus apcērt līdz četri ar pusi metru augstumam
   no zemes, bet ja koka īpašnieks to nedara, tad viņš pats var nocirst zarus līdz
   minētam augstumam un paturēt sev.

   1100. Mežos un ar krūmiem aizaugušās platībās starp zemes gabaliem katram zemes
   īpašniekam jāierīko un jātur tīra līdz vienam metram plata robežstiga, kurai
   jānodrošina redzamība starp divām blakus esošām robežzīmēm.

   Robežstiga ierīkojama, izcērtot tajā augošos kokus vai arī iezīmējot ar noturīgu
   krāsu robežstigu norobežojošos augošos kokus.

   (15.06.1994. likuma redakcijā, kas stājas spēkā 14.07.1994.)

   1101. Bišu saimes var novietot: uz laukiem - vismaz piecpadsmit metrus, bet pilsētās
   un ciemos - vismaz divdesmitpiecus metrus no satiksmes ceļiem vai kaimiņu zemes
   robežas, skaitot šo atstatumu no stropa vidus līdz ceļa malai vai robežai, ja drava
   iežogota, uz laukiem vismaz ar divi metri, bet pilsētās un ciemos - divi ar pusi
   metru augstu ciešu sētu vai dzīvžogu, tad bišu saimes var novietot neatkarīgi no
   minētiem atstatumiem.

   3. Ūdeņu lietošanas tiesības aprobežojumi

   1102. Pie publiskiem ūdeņiem pieder jūras piekrastes josla, kā arī šā panta
   pielikumā (I pielik.) uzskaitītie ezeri un upes. Visi pārējie ūdeņi ir privāti.

   1103. Publisko ūdeņu sarakstu var grozīt vienīgi likumdošanas ceļā. Ja ieskaitot
   privātus ūdeņus publiskos, vai atsavinot nekustama īpašuma daļas, vai ierobežojot
   pastāvošās ietaises, kādai personai nodarītu zaudējumus, tad viņai pienākas samērīga
   atlīdzība no valsts.

   1104. Publiskie ūdeņi ir valsts īpašums, ciktāl uz tiem nepastāv īpašuma tiesības
   privātai personai. Jūras piekraste pieder valstij līdz tai vietai, kuru sasniedz
   jūras augstākās bangas.

   1105. Par upju un ezeru robežu ar piekrastes zemi uzskatāma ūdenslīnija normālā
   ūdensstāvoklī.

   1106. Ja regulējot ūdens notekas pazemina ūdenslīmeni ezerā, tad ar to no ūdens
   atbrīvotā ezera gultne pieder tam, kam piederējis ezers pirms ūdens līmeņa
   pazemināšanas.

   1107. Kad ūdeņi pārvietojas, veciem krastu īpašniekiem, kam piederējusi zvejas
   tiesība vai tiesība lietot ūdeni savas saimniecības vajadzībām, šīs tiesības paliek
   arī turpmāk. Jauniem krastu īpašniekiem jādod vecajiem nepieciešamā pieeja pie
   ūdens, ja tiem savās robežās tādas lietojamas pieejas vairs nav.

   1108. Kā stāvošie, tā tekošie privātie ūdeņi, kas atrodas viena zemes īpašnieka
   robežās, pieder viņam ar tiesību lietot tos vienam pašam un pēc sava ieskata, bet
   ūdeņi, kas stiepjas cauri vai piekļaujas dažādu īpašnieku zemes gabaliem, ir viņu
   kopīpašums, un katram no viņiem ir tiesība lietot to ūdeņa daļu, kura stiepjas cauri
   vai piekļaujas viņa zemei.

   1109. Par pretējo upes krastu īpašumu robežu uzskatāma vidus līnija starp abu krastu
   ūdenslīnijām normālā ūdensstāvoklī, bet par robežu starp vienā krastā gulošiem zemes
   gabaliem - līnija, kas velkama stateniski upes vidus līnijai caur robežas krustojuma
   punktu ar normālo ūdenslīniju.

   1110. Publiskās upēs katram brīvi atļauta ūdens ikdienišķa lietošana, ciktāl ar to
   nekaitē sabiedrībai un neaizskar zemes īpašnieka tiesības.

   1111. Upju un ezeru noderīgumu kuģošanai un koku pludināšanai noteic un atļauju tos
   lietot šim uzdevumam dod Finanču ministrija.

   Piezīme. Sīkāki noteikumi par ūdeņu lietošanas tiesības aprobežojumiem paredzēti
   sevišķā likumā.

   1112. Zvejas tiesības nosaka turpmākie (1113.-1119.) panti, kā arī zvejniecības
   likums un citi attiecīgi noteikumi.

   1113. Zvejas tiesība pieder katram sava īpašuma robežās, un īpašnieks var aizliegt,
   ciktāl likums nenosaka citādi, trešām personām zvejot tajās.

   Piezīme. Korroborētu zvejas tiesību sveša īpašuma robežās šā panta noteikumi
   neatceļ. Šī piezīme attiecas arī uz 1115. - 1117. pantu ar piezīmi.

   1114. Jūras piekrastes ūdeņos zveja ir brīva katram Latvijas pilsonim zvejniecības
   likumā paredzētā kārtībā.

   1115. Ezeros, kas uzskaitīti šim pantam pieliktā sarakstā (II pielik.), zvejas
   tiesība visā to platībā, neatkarīgi no 1105. pantā noteiktām ezeru robežām, pieder
   vienīgi valstij, izņemot sarakstā norādītās daļas.

   1116. Kopējos ūdeņos (1108. p.) zvejas tiesība pieder katram piekrastes īpašniekam
   tajā ūdens daļā, kas ir tuvāk viņa nekā cita zemei.

   1117. Publiskās upēs zvejas tiesība pieder katram piekrastes īpašniekam gar viņa
   robežu tajā ūdens daļā, kas ir tuvāk viņa nekā cita zemei.

   Piezīme. Upēs, kas uzskaitītas šai piezīmei pievienotā pielikumā (III pielik.),
   zvejas tiesība, sarakstā norādītās daļās, pieder vienīgi valstij.

   1118. Kam pieder zvejas tiesība, tas var lietot tauvas joslu zvejas vajadzībām.
   Tuvāki noteikumi par tauvas joslu paredzēti sevišķā likumā; kur tās platums nav
   noteikts, tur tas ir četri metri.

   1119. Ūdeņos, kuros dzīvo zivis, aizliegts mērcēt kaņepājus un linus; vispār tos
   drīkst mērcēt tikai mārkos vai purvos, vai arī novadot vajadzīgo ūdeni no ezeriem un
   upēm, bet tikai tā, lai tas pēc tam vairs nevarētu atplūst tur atpakaļ.

   1120. Zemes īpašnieka tiesība ierīkot ūdensspēka izmantošanas ietaises nav nekādi
   aprobežota tikai tajā gadījumā, kad upe, uz kuras šīs ietaises ierīkojamas, iesākas
   viņa paša robežās un kad nevienam no augšgala kaimiņiem nevar rasties zaudējumi no
   ūdens aizsprostojumiem vai aizdambējumiem.

   1121. Ja upe tek caur vairāku īpašnieku zemes gabaliem, tad katrs no viņiem drīkst
   ierīkot jaunas ūdensspēka izmantošanas ietaises tikai tad, ja no ūdens
   aizsprostojuma vai aizdambējuma nevar celties zaudējumi kaimiņiem.

   1122. Aizdambējot un aizsprostojot vairākiem īpašniekiem kopīgi piederošu upi,
   nedrīkst kavēt jau pastāvošo ūdensspēka izmantošanas vai citu ietaišu lietošanu.

   1123. Lai novērstu zaudējumus kaimiņu pļavām no ūdensspēka izmantošanas ietaišu
   aizdambējumu paceltā ūdens, visur, kur tas izrādās par vajadzīgu, šo ietaišu slūžas
   jāatstāj atvērtas četras nedēļas priekš un četras pēc Jāņu dienas.

   Kad zivis laiž ikrus, viņu cauriešanai katrā ūdensspēka izmantošanas ietaisē
   jāatstāj atvērtas slūžas vai jāierīko zivju ceļi.

   1124. Katrs īpašnieks drīkst uz savas zemes ierīkot ūdens piegādi no ūdeņiem, kas
   tek gar vai caur viņa robežām, bet no kuģojamām un pludināmām upēm vai tādām to
   pietekām, kuras pievada tām vajadzīgo ūdeni, tikai tiktāl, ciktāl ar to nekaitē
   kuģniecībai vai koku pludināšanai.

   1125. No tiem ūdeņiem, no kuriem ierīkota publiska ūdens piegāde, kā arī no šās
   piegādes ūdensvadiem privātpersonas nedrīkst ierīkot sev ūdens piegādi bez
   attiecīgas varas atļaujas.

   1126. Ūdens piegāde, ko privātpersonas ierīko no saviem kopējiem ūdeņiem, nedrīkst
   būt tik plašos apmēros, ka to dēļ ievērojami pazeminātos ūdens līmenis vai arī
   mainītos upes virziens.

   1127. Zemju apūdeņošanai no kopējas upes ūdens jāsadala piekrastes zemes gabalu
   īpašnieku starpā samērīgi ar šo gabalu lielumu, tā ka lai neviens no īpašniekiem
   nenodarītu otram zaudējumus.

   4. Mežu lietošanas tiesības aprobežojumi

   1128. Privāti meži atrodas to īpašnieku neaprobežotā rīcībā.

   Piezīme. Mežu lietošanas tiesību aprobežojumi ir noteikti likumos par mežu
   apsaimniekošanu un izmantošanu.

   (Ar grozījumiem, kas izdarīti ar 24.04.1997. likumu, kas stājas spēkā 21.05.1997.)

   1129. Medību tiesības un šo tiesību izlietošanu nosaka medību likums.

   CETURTĀ NODAĻA
   Servitūti
   Pirmā apakšnodaļa
   Vispārīgi noteikumi

   1130. Servitūts ir tāda tiesība uz svešu lietu, ar kuru īpašuma tiesība uz to ir
   lietošanas ziņā aprobežota kādai noteiktai personai vai noteiktam zemes gabalam par
   labu.

   1131. Servitūts, kas nodibināts par labu noteiktai fiziskai vai juridiskai personai,
   ir personālservitūts; servitūts, kas nodibināts par labu kādam noteiktam nekustamam
   īpašumam, tā ka to izlieto katrreizējais tā īpašnieks, ir reālservitūts.

   1132. Ja rodas šaubas par servitūta apmēru, tas arvien pieņemams vismazākā apmērā.

   1133. Kalpojošā nekustamā īpašuma īpašniekam jāatvēl servitūta izlietotājam arī
   visas tās blakus tiesības, bez kurām nav iespējams izlietot galveno tiesību, kaut
   arī no šīm blakus tiesībām izrietētu atkal sevišķs servitūta veids. Šīs blakus
   tiesības izceļas kopā ar galveno un kopā ar to arī izbeidzas.

   1134. Servitūts arvien apgrūtina tikai pašu lietu, bet ne tās īpašnieku, kādēļ arī
   par servitūtu nevar būt lietas īpašnieka personisks pienākums.

   1135. Servitūtam jādod labums tā izlietotājam.

   1136. Servitūti ir, izņemot lietojuma tiesību, nedalāmas tiesības.

   1137. Servitūta faktiska izlietošana var būt aprobežota kā laika, tā arī vietas vai
   izlietošanas veida ziņā, tā tad var attiekties arī tikai uz kādu nekustamā īpašuma
   daļu.

   1138. Servitūtu var valdīt servitūta tiesību izlietojot.

   1139. Katram, kam pieder servitūta tiesība, jāizlieto tā taisnprātīgi, saudzot pie
   tam pēc iespējas cita īpašuma tiesību.

   1140. Kalpojošās lietas īpašnieks savkārt nedrīkst servitūta izlietotājam likt ceļā
   nekādus šķēršļus: viņam jāļauj tam darīt visu, bez kā servitūta tiesību nebūtu
   iespējams sekmīgi izlietot, kaut arī tas nebūtu īstais servitūta priekšmets.

   Otrā apakšnodaļa
   Reālservitūti
   I. Vispārīgi noteikumi

   1141. Katra reālservitūta pastāvēšanai vajadzīgi divi nekustami īpašumi, no kuriem
   viens apgrūtināts otram par labu; pirmais ir saistītais jeb kalpojošais, otrais
   tiesīgais jeb valdošais.

   1142. Reālservitūtus var nodibināt arī tā, ka tie pieder tikai noteiktām personām.
   Tādi servitūti uzskatāmi par personālservitūtiem, un tiem piemērojami šo pēdējo
   noteikumi.

   1143. Servitūti ir vai nu ēku, vai lauku servitūti, raugoties pēc tam, vai valdošais
   nekustamais īpašums ir ēka (vienalga, vai uz laukiem, vai pilsētā), vai zeme (lauks,
   tīrums, pļava, pagalms, dārzs u. t. l.).

   1144. Valdošam un kalpojošam nekustamam īpašumam jāatrodas savā starpā tādā
   stāvoklī, ka pēdējais patiesi var nest pirmajam no servitūta gaidāmo labumu. Tomēr
   nav nepieciešams, lai to robežas saietu kopā.

   1145. Katrs reālservitūts ir tiktāl nešķirami saistīts ar valdošo nekustamo īpašumu,
   ka viņu nevar atsevišķi no tā ne atsavināt, ne nodot trešās personas lietošanā.

   1146. Kalpojošam nekustamam īpašumam jādod labums valdošam ne tikai nejauši vai uz
   kādu laiku, bet ar savām pastāvīgām īpašībām.

   1147. Servitūta apmēru noteic valdošā nekustamā īpašuma labums un vajadzība, tā ka
   izlietot servitūtu pāri par šo apmēru nedrīkst, ja vien to nodibinot vai vēlāk nav
   norunāts citādi.

   1148. Piešķirot servitūtu, kalpojošā nekustamā īpašuma īpašnieks nezaudē tiesību
   pašam izlietot šajā servitūtā ietilpstošo tiesību, un viņš var pat piešķirt līdzīgu
   tiesību vairākiem, ja vien ar to netraucē jau pastāvošo servitūtu.

   1149. Katrs servitūts attiecas uz visām kā valdošā, tā arī kalpojošā nekustamā
   īpašuma daļām.

   1150. Ja servitūtu var, netraucējot tā izlietotāju, tikpat labi izlietot kādā
   kalpojošā nekustamā īpašuma daļā, kā visā tajā, tad pēdējā īpašniekam ir tiesība
   noteikt servitūta tiesības izlietošanai zināmu nekustamā īpašuma daļu.

   1151. Ja servitūta izlietošanai vajadzīgs uzturēt un izlabot kalpojošo lietu, tad
   tas jādara servitūta izlietotājam.

   Piezīme. Izņēmums no šā noteikuma norādīts 1175. pantā.

   1152. Ja valdošo nekustamo īpašumu sadala, tad servitūtu joprojām patur visas
   atsevišķās daļas, ja vien tas jau pirms sadalījuma nav piederējis tikai vienai no
   tām; pēdējā gadījumā servitūts arī turpmāk paliek tai vienai pašai. Izlietot
   servitūtu var arī tāda daļa, kas atrodas attālāk no kalpojošā nekustamā īpašuma, ja
   šās daļas īpašnieks iegūst no starpā esošā nekustamā īpašuma īpašnieka ceļa tiesību,
   vai kādu citu servitūtu, kas viņam dod iespēju izlietot iepriekš minēto.

   1153. Valdošā nekustamā īpašuma atsevišķu daļu (1152. p.) īpašības un vienas vai
   otras daļas lielāka vajadzība pēc servitūta pašas par sevi nav jāņem vērā; tomēr
   visi atsevišķo daļu īpašnieki kopā nedrīkst izlietot servitūtu pāri par to apmēru,
   kādā to agrāk izlietojis visa šā nekustamā īpašuma īpašnieks, un citādā ziņā viņiem
   jāievēro 1147. panta noteikums.

   1154. Ja sadala kalpojošo nekustamo īpašumu, tad uz to gulošais servitūts paliek uz
   visām tā daļām, ja vien tas pirms sadalīšanas nav gulies tikai uz vienu atsevišķu
   daļu un ja servitūtu pēc tā rakstura var izlietot katrā atsevišķā daļā.

   II. Atsevišķie lauku servitūti

   1155. Lauku servitūti, kuriem pastāv sevišķi noteikumi, ir: ceļa un ūdens
   lietošanas. Citi lauku servitūti pakļauti vispārējiem servitūtu noteikumiem.

   1. Ceļa servitūts

   1156. Ar ceļa servitūtu var piešķirt tiesību: 1) uz kājceļu, 2) uz lopu ceļu, un 3)
   uz braucamo ceļu.

   1157. Tiesība uz lopu ceļu nedod tiesību lopus gar to ganīt.

   1158. Ja nodibinot ceļa servitūtu nekas nav teikts par ceļa platumu, tad kājceļam
   jābūt vienu metru, bet lopu ceļam vai braucamam ceļam vismaz četri ar pusi metrus
   platam.

   1159. Ceļa servitūtam pakļauta katra kalpojošā zemes gabala daļa. Tomēr šā servitūta
   izlietotājam, ja nav bijis norunāts pretējais, jāaprobežojas ar vienu noteiktu ceļu,
   kuru viņš gan pats drīkst izvēlēties, bet pēc iespējas saudzīgi.

   Ja ceļa servitūts nodibināts ar testamentu, sīkāki neapzīmējot vietu, tad vietas un
   ceļa virziena izvēle piekrīt servitūta nesējam, kas tomēr nedrīkst rīkoties pie tam
   tīši par ļaunu otrai pusei.

   1160. Nodibinot ceļa servitūtu, tajā ietilpstošās tiesības var visādi aprobežot.

   1161. Pie ceļa servitūtiem pieder arī tiesība braukt pa kaimiņa zemes gabala robežās
   esošiem ūdeņiem.

   2. Ūdens lietošanas servitūts

   1162. Ūdens lietošanas servitūti ir: 1) ūdensvada, 2) ūdens - smelšanas, 3) lopu
   dzirdināšanas tiesība.

   1163. Ūdensvada servitūts dod tiesību pievadīt sev ūdeni no sveša avota vai no
   citiem svešiem ūdeņiem, vai caur svešu zemi, vai arī tiesību novadīt ūdeni no sava
   zemes gabala caur kaimiņa zemi.

   1164. Ūdensvada servitūtu var nodibināt, kaut arī kalpojošā zemes gabalā vēl nebūtu
   ūdens, dodot kādam tiesību tajā ūdeni uzmeklēt un pēc tam, ja viņš avotu atrastu, to
   novadīt uz savu zemes gabalu.

   1165. Ja ūdensvada virziens, servitūtu nodibinot, nav sīkāki noteikts, tad šā
   virziena izvēle notiek pēc 1159. panta noteikumiem. Tomēr aizliegts virzīt
   ūdensvadus caur tādām vietām, kurās servitūta nodibināšanas laikā atrodas ēkas, koki
   vai dārzi.

   1166. Kam ir tiesība pievadīt vai novadīt ūdeni, tas drīkst to darīt tikai ar
   caurulēm vai grāvjiem; bet ierīkot šim nolūkam izmūrētus grāvjus var tikai ar
   servitūta nesēja piekrišanu.

   1167. Ja vairākām personām pieder tiesība pievadīt sev ūdeni no viena un tā paša
   avota, un ūdens viņu visu vajadzībām nepietiek, tad šā servitūta izlietošana viņiem
   savā starpā samērīgi jāsadala.

   1168. Ūdens smelšanas servitūts dod tiesību smelt ūdeni savām vajadzībām no svešā
   zemes gabalā esošas upes, akas vai cita ūdenskrājuma.

   1169. Kam ir tiesība smelt ūdeni, tam līdz ar to ir arī kājceļa tiesība.

   1170. Dzirdināšanas servitūts dod tiesību dzirdināt savus lopus uz svešas zemes.

   1171. Ar dzirdināšanas servitūtu vienmēr savienota arī lopu ceļa tiesība.

   III. Atsevišķie ēku servitūti

   1172. Ēku servitūti, par kuriem pastāv sevišķi noteikumi, ir šādi:

   1) atbalsta tiesība,

   2) iebūves tiesība,

   3) pārkaru būves tiesība,

   4) notekas tiesība,

   5) izlejas tiesība,

   6) augstākas būves tiesība,

   7) gaismas tiesība,

   8) skata tiesība.

   Šie servitūti, ja par tiem likumā vai tos nodibinot nav noteikts citādi, apspriežami
   pēc vispārējiem servitūtu noteikumiem. Bez augšā minētiem, var nodibināt vēl arī
   citus servitūtus, kad viens no kaimiņiem atsakās otram par labu no aprobežojumiem,
   kas pēdējam uzlikti attiecībā uz būvēm.

   1173. Ēkām par labu var nodibināt arī tādus servitūtus, kas pēc vispārēja noteikuma
   uzskatāmi par lauku servitūtiem, un proti, ceļa un ūdens servitūtus.

   1. Atbalsta tiesība

   1174. Šis servitūts dod tiesību atbalstīt savu ēku uz kaimiņam piederošas sienas,
   mūra, staba vai velves.

   1175. Ja nav citādu noteikumu, kalpojošās ēkas īpašniekam atbalsti jāuztur kārtībā
   un jāizlabo.

   1176. Ja rodas šaubas par izlabošanas veidu un ja par to nekas nav noteikts
   servitūtu nodibinot, šo jautājumu izšķir pēc tā stāvokļa, kādā atbalsts atradies
   servitūta nodibināšanas laikā.

   1177. Pa atbalsta izlabošanas laiku par ēkas atbalstīšanu jāgādā servitūta
   izlietotājam uz savu rēķinu.

   1178. Ja īpašnieks atteicas no īpašuma tiesības uz kalpojošo ēku, sienu vai mūri,
   tad ar to viņš atsvabinās no pienākuma tos izlabot un vispār no servitūta.

   2. Iebūves tiesība

   1179. Šis servitūts dod tiesību iestiprināt kaimiņa sienā vai mūrī atsevišķus
   baļķus, akmeņus, dzelzs stieņus vai skavas, ciktāl tas nerunā pretim būvnoteikumiem.

   1180. Šā servitūta izlietotājs var par nederīgiem kļuvušos baļķus, akmeņus u. t. t.
   atvietot ar jauniem, bet nedrīkst tos vēlāk iestiprināt lielākā skaitā, nekā viņam
   sākumā bijis atļauts.

   3. Pārkaru būves tiesība

   1181. Šis servitūts dod tiesību pietaisīt savai ēkai izbūvi vai piebūvi, kas
   pārkaras pār kaimiņu zemes gabalu.

   4. Notekas tiesība

   1182. Šis servitūts dod tiesību novadīt ūdeni no savas ēkas jumta uz kaimiņa zemes
   gabalu, kā nopilējumu veidā, tā arī pa caurulēm.

   1183. Šās tiesības izlietotājs nedrīkst nodarīt zaudējumus kalpojošam zemes gabalam,
   nevajadzīgi izbīdot savas caurules vai jumta reni un pārgrozot to virzienu.

   1184. Tas, kam jāpielaiž no kaimiņa ēkas noteka, nedrīkst to aizbūvēt, bet tas, kam
   ir notekas tiesība, nedrīkst savkārt izdarīt savā ēkā vai jumtā nekādas pārmaiņas,
   ar kurām noteka pastiprinātos vai tās pirmējais virziens pārgrozītos.

   5. Izlejas tiesība

   1185. Šis servitūts dod tiesību novadīt netīru ūdeni svešās robežās vai caur tām.

   1186. Tiesīgā persona nedrīkst izlietot šo servitūtu netīrumu un smirdošu šķidrumu
   novadīšanai. Tos drīkst novadīt tikai pa apakšzemes kanāliem, kurus var ierīkot pa
   svešu zemi tikai uz sevišķa servitūta pamata.

   6. Augstākas būves tiesība

   1187. Augstākas būves tiesību, ciktāl tas nerunā pretim būvnoteikumiem, var
   nodibināt:

   1) tā, ka tās izlietotājam atļauts celt augstāku būvi, nekā viņš pēc vispārējiem
   noteikumiem drīkstētu savam kaimiņam par ļaunu;

   2) tā, ka šās tiesības izlietotājs var aizliegt kaimiņam celt tik augstu būvi, kā
   viņš pēc likuma to varētu.

   7. Gaismas tiesība

   1188. Gaismas tiesību var nodibināt, piešķirot tiesību:

   1) turēt kaimiņa sienā vai mūrī logus vai gaismas caurumus,

   2) ietaisīt logus vai gaismas caurumus savā sienā vai mūrī cieši pie kaimiņa
   robežas, vai tuvāk pie tās nekā likumā atļauts (1091. p.),

   3) aizliegt kaimiņam aizbūvēt gaismai priekšā kādu ēku.

   8. Skata tiesība

   1189. Šis servitūts dod tiesību aizliegt ar servitūtu saistītam visu to, kas
   servitūta izlietotājam atņem brīvu skatu.

   Trešā apakšnodaļa
   Personālservitūti
   I. Lietojuma tiesība
   1. Vispārīgi noteikumi

   1190. Lietojums ir kādam piešķirta tiesība saņemt labumu no svešas lietas, to
   lietojot un dabūjot no tās augļus.

   1191. Par lietojuma priekšmetu var būt visāda manta.

   1192. Ja lietojumā piešķirta nenoteikta lietas daļa, tad jāpieņem, ka lietojumā
   nodota puse no tās.

   Ja lietojuma tiesība sadalīta starp vairākām personām, nenoteicot katras atsevišķas
   personas daļas apmēru, tad šī tiesība pieder viņām visām vienlīdzīgās daļās.

   1193. Lietojums var būt parasts vai ārkārtējs, atkarībā no tam, vai lietojumā nodotā
   lieta ir patērējama, vai ne.

   1194. No lietojuma tiesības izrietošās tiesiskās attiecības noteic vispirms katram
   atsevišķam gadījumam paredzētie noteikumi, tā ka tās nodibinātājs var šo tiesību
   visādi aprobežot un pārgrozīt, ja vien tas nerunā pretim lietojuma būtībai. Ja tādu
   atsevišķu noteikumu nav, tad piemērojami sekojošo pantu noteikumi.

   2. Parastā lietojuma tiesība

   1195. Lietotājam ir tiesība uz visiem augļiem, ienākumiem un labumiem, kādus var dot
   lietojumā nodotā lieta. Šās tiesības apmērs nav noteicams pēc lietotāja vajadzībām,
   bet viņš var izlietot lietu arī peļņai.

   1196. Nekustama īpašuma lietojums attiecas uz tā pieaugumiem tikai tad, kad tie
   tieši saistīti ar galveno lietu.

   1197. Lietotājs nevar prasīt sev apslēptu mantu, ko atrod viņa lietojamā zemes
   gabalā.

   1198. Nav nekādas starpības, vai lietas augļi radušies paši no sevis, vai ražoti
   apstrādājot, nedz arī vai to rašanās cēlonis iestājies tikai lietotāja laikā, vai
   arī bijis jau agrāk.

   1199. Zemes lietojums aptver arī tās piederumus, servitūtus, inventāru, akmeņu
   lauztuves, kaļķu un smilšu bedres, kā arī dažādus izrakteņus, medības un zveju.

   1200. Ja pie lietojamās zemes pieder mežs, tad lietotājs var cirst tajā kokus tikai
   tādā daudzumā, kāds vajadzīgs saimniecībai, bet ja lietojums tieši attiecas uz mežu,
   tad lietotājs var cirst tajā kokus, ievērojot visus mežkopības noteikumus, nevien
   apkurināšanai un būvēm, bet arī pārdošanai.

   Ja lietojamā zemes gabala mežs nav nolemts ciršanai, tad lietotājs var izcirst no tā
   tikai saimniecībai nepieciešamo materiālu sētas mietiem, maikstēm u. t. l., pie tam
   izlietojot šim nolūkam tikai jaunākās audzes, bet ne lielus kokus.

   1201. No kritušiem un vētras lauztiem kokiem meža lietotājs var ņemt tikai tos,
   kurus viņš būtu drīkstējis nocirst, kamēr tie stāvēja uz celma.

   Ja kritušie un vētras lauztie koki pieder īpašniekam, tad viņam tie laikā jānovāc,
   lai tie nekavētu lietošanu.

   1202. Tālāk dot lietojuma tiesības izlietošanu uz zināmu laiku vai kādā daļā citai
   personai var tikai ar īpašnieka piekrišanu.

   1203. Lietotājs nevar lietojuma tiesību atsavināt kādam citam, izņemot īpašnieku.

   1204. Lietotājs nevar apgrūtināt lietojamo lietu ar lietu tiesībām.

   1205. Lietotājs var nevien saņemt augļus no lietas, bet arī to visādi izlietot,
   tikai nekaitējot tās būtībai.

   1206. Lietotājs nevar darīt neko tādu, ar ko pasliktinās īpašnieka stāvoklis, ne
   iznīcinot ko derīgu, ne arī izlietojot kalpojošo lietu neatbilstoši tās uzdevumam.

   1207. Lietotājs nevar pilnīgi pārveidot un pārtaisīt lietojamo lietu, pat ja ar to
   varētu padarīt lietu labāku vai pavairot tās ienesību.

   Ja lietotājs kalpojošo lietu patvarīgi pārtaisījis, tad viņam pēc īpašnieka
   pieprasījuma vēl pa lietojuma tiesības laiku uz savu paša rēķinu jāatjauno agrākais
   stāvoklis, bet ja tas nav iespējams, jāatlīdzina visi zaudējumi.

   1208. Lauku nekustama īpašuma lietotājs var izdarīt tajā visādus uzlabojumus, ja
   vien ar to nepārgrozās tā raksturs un nesamazinās tā uzdevumam atbilstošais
   ienākums. Ievērojot šo nosacījumu, viņš var ierīkot arī jaunas ietaises un atvērt
   jaunus ienākuma avotus.

   1209. Ēkas lietotājs var arī izdarīt tajā visādus uzlabojumus, ja vien ēka paliek,
   kā visumā, tā atsevišķās daļās, pēc sava veida un pirmējā rakstura tāda pati kā
   bijusi. Tādēļ šiem uzlabojumiem jāaprobežojas vienīgi ar pastāvošā uzturēšanu un
   tādiem izdaiļojumiem, kas nekļūst par pašas ēkas daļu un ko arvien var no tās atkal
   atdalīt.

   1210. Ja lietotājs uz kalpojošās zemes uzceļ kādu ēku, tad pēc lietojuma izbeigšanās
   ne viņš, ne viņa mantinieki nevar to nojaukt, ja vien viņš nav noteikti sev
   pielīdzis tādu tiesību.

   1211. Kustamas lietas lietotājs nevar to pārgrozīt vai izlietot neatbilstoši tās
   uzdevumam; bet uzlabot un izdaiļot šo lietu viņš var tikai tādā mērā, ciktāl ar to
   nepārgrozās tās raksturs un pirmējais uzdevums.

   1212. Lietotājam jāuztur un jālieto kalpojošā lieta atbilstoši tās uzdevumam, ar
   čakla un kārtīga saimnieka rūpību.

   Ja lietotājs šādu rūpību ievēro, tad viņš neatbild ne par lietas bojāšanos, ne pār
   tās bojā eju, ja tā notikusi lietu pareizi lietojot.

   1213. Lietotājam ēkas jāuztur uz savu rēķinu; tomēr šajā ziņā viņam pienākas tikai
   izdarīt mērenus izlabojumus, bet ne uzlabojumus. Pastāvošos izdaiļojumus viņš var
   uzturēt pēc savas gribas.

   Lietotājam ēkas jāapdrošina pret uguni.

   1214. Ja lietotājs nepieciešamiem izlabojumiem izdevis vairāk par lietojuma vērtību,
   tad viņš var prasīt, lai viņam atmaksā vērtības pārsniegumu.

   1215. Ēkas, kas sabrūk no vecuma, lietotājam nav jāatjauno; bet viņš arī nevar
   prasīt, lai īpašnieks tās izlabo.

   1216. Būvēm un izlabojumiem, kas pēc likuma jāizdara īpašniekam, lietotājs dod bez
   atlīdzības materiālus, kuri atrodas lietojamā zemes gabalā.

   1217. Nogājušie vai par nederīgiem kļuvušie mājas kustoņi lietotājam jāatvieto no
   pievairojuma; dārzos nokaltušo koku vietā viņam jāstāda jauni.

   1218. Saņemot visus labumus no kalpojošās lietas, lietotājam arī jānes visas ar to
   saistītās nastas un apgrūtinājumi, izņemot atbildību par parādiem, kas guļ uz lietu,
   bet neizņemot šo parādu procentus.

   Visas uz kalpojošo lietu gulstošās reālnastas, nodokļi un nodevas, kā arī kārtējās
   un ārkārtējās piegādes, apdrošināšanas prēmijas, uztura devumi u. t. l., jānes un
   jāpilda lietotājam.

   1219. Kad beidzies lietojuma termiņš, lietotājam vai viņa mantiniekiem jāatdod lieta
   īpašniekam atpakaļ dabā un tādā stāvoklī, kādā tai vajaga būt pēc kārtīgas
   lietošanas.

   1220. Lietotājam jādod nodrošinājums tikai tad, ja tas noteikti norunāts lietojumu
   nodibinot.

   1221. Īpašnieks nevar nekādā ziņā kavēt lietotāju viņa tiesību kārtīgā izlietošanā,
   un tādēļ, nezaudējot tiesību visās pārējās attiecībās rīkoties ar savu īpašumu, viņš
   nevar darīt neko tādu, kas ierobežotu lietotāja tiesības vai kā citādi viņam
   kaitētu.

   1222. Kalpojošās lietas īpašnieks nevar tajā neko pārgrozīt pret lietotāja gribu,
   piemēram, celt uz kalpojošā zemes gabala kādu ēku, izbūvēt augstāku jau pastāvošu
   ēku u.t.l.

   1223. Tāpat īpašnieks nevar ne apgrūtināt kalpojošo zemes gabalu, lietotājam par
   ļaunu, ar servitūtiem, ne arī atteikties no zemes gabalam piederoša servitūta.

   1224. Īpašnieks nevar no lietojumā esoša zemes gabala neko ne paņemt, ne aizvākt,
   kas pie tā pieder, lai tā būtu ēka vai arī tikai viņa paša stādīts koks.

   3. Ārkārtējā lietojuma tiesība

   1225. Ja lietojumā dotas patērējamas lietas, tad lietotājs no to saņemšanas brīža
   kļūst par šo lietu īpašnieku un viņam tikai ir pienākums, pēc lietojuma izbeigšanās,
   atdot atpakaļ tajā pašā daudzumā tās pašas šķiras un tā paša labuma lietas vai arī
   atlīdzināt to vērtību.

   1226. Ja lietojuma priekšmets ir pienākošies kapitāli vai citādi prasījumi, tad
   lietotājam pieder tiesība nevien saņemt ienākumus no prasījuma, bet arī atprasīt
   pašu kapitālu, kad tam pienācis termiņš.

   II. Dzīvokļa tiesība

   1227. Dzīvokļa tiesība ir lietu tiesība lietot par dzīvokli svešu māju, tomēr
   nekaitējot pašai mājai.

   1228. Persona, kam pieder dzīvokļa tiesība, var atdot telpas citiem vienīgi ar
   īpašnieka piekrišanu.

   1229. Dzīvokļa tiesība, kas piešķirta vairākām personām kopīgi, paliek spēkā pilnā
   apmērā tik ilgi, kamēr ir dzīvs kaut viens šās tiesības izlietotājs.

   1230. Izdevumi par dzīvoklim nepieciešamiem izlabojumiem un citas nastas jānes
   dzīvokļa tiesības izlietotājam.

   Ceturtā apakšnodaļa
   Servitūtu nodibināšana

   1231. Servitūtus nodibina:

   1) ar likumu;

   2) ar tiesas spriedumu;

   3) ar līgumu vai testamentu.

   1232. Ar līgumu vai testamentu iegūt nekustamam īpašumam par labu servitūtu vai arī
   viņu ar to apgrūtināt var tikai viņa īpašnieks.

   Ja valdošais vai kalpojošais nekustamais īpašums pieder vairākām personām kopīgi,
   tad servitūta nodibināšanai nepieciešama viņu visu piekrišana.

   1233. Servitūtus var kā iegūt, tā arī uzlikt vēl neesošai lietai, piemēram, mājai,
   kuru nodomāts būvēt, uzmeklējamam avotam u. c.

   1234. Nekustamam īpašumam, kas jau nes servitūtu, drīkst uzlikt jaunu tikai tad, kad
   no tam nevar rasties nekāds zaudējums agrākajam.

   Ja uz nekustamu īpašumu guļ hipotēkas, tad uzlikt tam servitūtu, kas aprobežo
   hipotēkāro kreditoru tiesības, var tikai ar viņu piekrišanu.

   1235. No servitūta izrietošā lietu tiesība ir nodibināta un spēkā abām pusēm, t. i.
   valdošā un kalpojošā nekustamā īpašuma īpašniekiem, tikai pēc servitūta
   ierakstīšanas zemes grāmatās; līdz tam laikam viņu starpā pastāv vienīgi personiska
   saistība, kuras ierakstīšanu zemes grāmatās var tomēr prasīt katra puse, ja vien
   izpildīti visi citi servitūtam nepieciešamie noteikumi.

   1236. Bez tam pilsētās katrs servitūta nodibināšanas līgums, kas noslēgts starp
   kaimiņiem ceļot no jauna vai sākot pārbūvēt ēku, ir spēkā tikai tad, ja tas uzrādīts
   attiecīgā iestādē un atzīts par saskanošu ar pastāvošiem būvniecības noteikumiem.

   Piektā apakšnodaļa
   Servitūtu izbeigšanās
   I. Vispārīgie izbeigšanās pamati

   1237. Kā personālie, tā reālie servitūti izbeidzas:

   1) ar atteikšanos no tiem;

   2) ar tiesības un pienākuma sakritumu vienā personā;

   3) ar kalpojošās vai valdošās lietas bojā eju;

   4) ar atceļoša nosacījuma iestāšanos vai termiņa notecējumu;

   5) ar izpirkumu;

   6) ar noilgumu.

   1238. Atteikties no piederoša servitūta var vai nu noteikti ar līgumu, ar kuru
   servitūta izlietotājs pārved to atpakaļ uz kalpojošās lietas īpašnieku, vai
   klusējot, ar to, ka servitūta izlietotājs piekrīt tādai kalpojošās lietas īpašnieka
   darbībai, ar kuru servitūtu izlietošana nav savienojama.

   Ja servitūta izlietotājs tikai nerunā pretim tādai darbībai, ar kuru servitūta
   lietošana kļūst neiespējama, vai klusēdams pacieš šādu darbību, tad to vēl nevar
   atzīt par atteikšanos no servitūta. Bet ja minētā darbība pastāv kādas ēkas celšanā
   un servitūta izlietotājs, to zinādams, neprotestē likumīgā kārtībā pirms tās
   pabeigšanas, tad viņš var prasīt tikai atlīdzību par servitūtu, kas padarīts
   neiespējams, bet nevar prasīt, lai ēku nojauc.

   1239. Ja valdošais nekustamais īpašums pieder vairākām personām, tad, lai
   atteikšanās būtu spēkā, vajadzīga viņu visu piekrišana; pretējā gadījumā atteikšanās
   nesaista arī tos, kas to izteikuši.

   1240. Atteikšanās iztulkojama tās šaurākā nozīmē; ja kāds, kam ir uz vienu un to
   pašu lietu vairākas servitūta tiesības, atteicas no vienas, tad tāda atteikšanās
   neattiecas uz pārējām.

   1241. Ja īpašuma tiesības uz valdošo un kalpojošo nekustamo īpašumu sakrīt vienā
   personā tikai uz zināmu laiku, tad tam notekot servitūts atkal atjaunojas, ja vien
   nav noteikts citādi; bet ja sakritums ir bez nosacījuma un bez termiņa, tad arī
   servitūts izbeidzas uz visiem laikiem.

   Ja tikai kāda valdošā vai kalpojošā nekustamā īpašuma daļa ir savienota ar otru, tad
   attiecībā uz nesavienoto daļu servitūts joprojam paliek spēkā.

   Ja kalpojošais nekustamais īpašums pieder vairākām personām kopīgi, tad valdošā un
   kalpojošā nekustamā īpašuma savienošana izbeidz servitūtu tikai tajā gadījumā, kad
   visi kalpojošā nekustamā īpašuma īpašnieki kopīgi ieguvuši valdošo.

   1242. Servitūts, kas izbeidzies ar kalpojošā vai valdošā nekustamā īpašuma bojā eju,
   atkal atjaunojas, ja atjauno šo nekustamo īpašumu, kaut arī līdz tam jau būtu
   notecējis laiks, kurā servitūts izbeidzas ar noilgumu.

   1243. Ja kalpojošā nekustamā īpašumā notikusi tikai pārmaiņa, pēc kuras servitūta
   tiesības izlietošana joprojām ir iespējama, tad tā servitūtu neizbeidz.

   1244. Ja servitūts atvēlēts no zināma termiņa, tad kalpojošā nekustamā īpašuma
   īpašnieks nedrīkst saīsināt lietošanas laiku, novilcinot tā piešķiršanu. Pretējā
   gadījumā servitūta izlietotājs gan nevar prasīt noteiktā laika pagarinājumu, bet
   viņš var prasīt atlīdzību par zaudējumiem sakarā ar novilcinājumu.

   1245. Ja personālservitūts noteikts uz tik ilgu laiku, kamēr kāda trešā persona
   sasniedz zināmu vecumu, bet pa tam šī trešā persona nomirst, šo vecumu nesasniegusi,
   tad servitūta izlietotājs patur savu lietojuma vai dzīvokļa tiesību līdz noteikto
   gadu notecējumam.

   1246. Ja personālservitūta termiņš nolikts līdz tam laikam, kad iestātos zināms
   nosacījums attiecībā uz kādu trešo personu, bet šī persona pirms nosacījuma
   iestāšanās nomirst, tad servitūta izlietotājs patur savu tiesību uz visu mūžu.

   1247. Ja kādas lietas lietojuma tiesība novēlēta tā, lai tā sāktos tikai iestājoties
   zināmam nosacījumam vai termiņam, tad mantinieks drīkst piešķirt lietojuma tiesību
   uz tādu lietu trešai personai tikai tik ilgi, kamēr nav iestājies apzīmētais
   nosacījums vai termiņš.

   1248. Ja tas, kam testamentā novēlēta lietojuma tiesība, nomirst pirms varbūtēji
   noteiktā termiņa notecējuma vai varbūtēja nosacījuma iestāšanās, bet šai tiesībai
   jāpāriet uz trešo personu tikai pēc minētā termiņa notecējuma vai minētā nosacījuma
   iestāšanās, tad īpašnieks nav spiests piešķirt lietojuma tiesību šai trešai personai
   pirms šā laika.

   1249. Izpirkt servitūtu, atlīdzinot tā izlietotājam, var tikai abām pusēm
   savstarpēji vienojoties, bet ne pēc vienas puses pieprasījuma.

   Pat servitūta nelietīga izlietošana nedod kalpojošās lietas īpašniekam tiesību
   prasīt tā izpirkšanu; servitūts neizbeidzas ne tādas nelietīgas izlietošanas dēļ, ne
   arī tādēļ, ka servitūta tiesības izlietotājs izvairās izpildīt savus pienākumus.

   1250. Servitūts izbeidzas ar noilgumu, ja tiesīgais to labprātīgi desmit gadu laikā
   nav lietojis personīgi vai caur citām personām.

   Tāds servitūts, ko var izlietot tikai pārgadiem vai pārmēnešiem, vai arī tikai
   zināmos gada laikos, izbeidzas neizlietošanas dēļ pēc divkārša termiņa notecējuma.

   Lai ar noilgumu izbeigtos ēku servitūts, ir vēl vajadzīgs, ka valdošā nekustamā
   īpašuma īpašnieks būtu pielaidis kalpojošā kautko tādu, kas pavisam nav savienojams
   ar servitūta izlietošanu.

   1251. Ja tikai viens kopīpašnieks pa noilguma laika tecējumu nav izlietojis
   servitūtu, tad tas ar noilgumu neizbeidzas.

   1252. Ja kāds servitūtu izlietojis pa daļai, tad ar to servitūts ir pret noilgumu
   aizsargāts pilnā apjomā.

   1253. Izņēmums no šā noteikuma (1252. p.) paredzēts lietojuma tiesībai: ja tās
   izlietotājs pa visu likumīgo noilguma laiku ir to izlietojis tikai pa daļai, tad
   neizlietotā daļā šī tiesība izbeidzas.

   1254. Ja kādu servitūtu izlieto pavisam citādi nekā pienāktos, tad tas pielīdzināms
   tā neizlietošanai.

   1255. Ja servitūts nav izlietots dabisku vai paša kalpojošās lietas īpašnieka radītu
   šķēršļu dēļ, tad pa tāda šķēršļa pastāvēšanas laiku noilguma tecējums apstājas.

   1256. Ar noilgumu neizbeidzas:

   1) dzīvokļa tiesība;

   2) pārgadēja lietojuma tiesība;

   3) pieejas tiesība kapsētai.

   II. Personālservitūtu sevišķie izbeigšanās veidi

   1257. Personālservitūti nepāriet uz to izlietotāja mantiniekiem, bet ar viņa nāvi
   izbeidzas.

   1258. Ja šādu servitūtu jau no paša sākuma ar līgumu vai ar testamentu piešķir arī
   izlietotāja mantiniekiem, tad nodibinājums uzskatāms par divkāršu vai atjaunotu, tā
   ka servitūts pāriet uz mantinieku jau uz viņa paša tiesības, bet ne uz mantojuma
   tiesības pamata.

   Šādā gadījumā servitūts arvien izbeidzas, ja nomirst servitūta izlietotāja tuvākais
   likumiskais vai testamentārais mantinieks, un uz citiem viņa mantiniekiem nepāriet.

   1259. Ja servitūts nodibināts juridiskai personai par labu bez noteikta termiņa, tad
   tas izbeidzas ne agrāk kā notekot simts gadiem, ja vien pati juridiskā persona nav
   agrāk izbeigusies.

   PIEKTĀ NODAĻA
   Reālnastas
   Pirmā apakšnodaļa
   Vispārīgi noteikumi

   1260. Reālnasta ir uz nekustamu īpašumu gulošs pastāvīgs pienākums atkārtoti dot
   noteiktus izpildījumus naudā, graudā vai klaušās.

   1261. Pienākums nest uz nekustamu īpašumu gulošu reālnastu jau ar pašu iegūšanu
   pāriet uz katru šā nekustamā īpašuma ieguvēju, tā ka viņam nav vajadzīgs to noteikti
   uzņemties.

   1262. Nekustama īpašuma pārdošana izsolē neizbeidz uz to gulošo reālnastu.

   1263. Kalpojošam nekustamam īpašumam un tā īpašniekam var uzlikt reālnastu tiklab
   kādai fiziskai vai juridiskai personai, kā arī citam nekustamam īpašumam par labu.

   1264. Reālnasta, kas nodibināta nekustamam īpašumam par labu, nav no tā atdalāma un
   ir atsavināma tikai kopā ar to.

   1265. Kādai personai par labu nodibinātu reālnastu šī persona var atdot citam, ja
   reālnasta ar to nekļūst lielāka vai grūtāka.

   1266. Vairāki kalpojošā nekustamā īpašuma īpašnieki atbild tiesīgai personai par
   reālnastu solidāri, tā ka viņa var no katra no tiem prasīt visas nastas izpildījumu.

   Ja kalpojošo nekustamo īpašumu sadala, tad reālnasta joprojām paliek uz visām tā
   daļām, ja vien tiesīgā persona pati nav noteikti piekritusi nekustamā īpašuma un uz
   to gulošās reālnastas sadalīšanai.

   1267. Kalpojošā nekustamā īpašuma īpašnieks var atsvabināties no atbildības par
   reālnastu, atstājot nekustamo īpašumu.

   1268. Par reālnastas parādiem atbild nekustamais īpašums, un tādēļ katram tā jaunam
   īpašniekam jānomaksā šie sava priekšgājēja parādi, bet ne vairāk kā par trim gadiem
   pirms tā pārejas.

   1269. Nodibinot konkursu par kalpojošā nekustamā īpašuma īpašnieku, šā īpašuma
   tekošās reālnastas uzņemas konkursa masa.

   Otrā apakšnodaļa
   Reālnastu nodibināšana un izbeigšanās
   I. Reālnastu nodibināšana

   1270. Reālnastas nodibina ar likumu, līgumu vai testamentu.

   Ja reālnasta nodibināta ar līgumu vai ar testamentu, tad tā iegūst spēku pret trešām
   personām tikai tad, kad to ieraksta zemes grāmatās uz kalpojošo nekustamo īpašumu.

   II. Reālnastu izbeigšanās

   1271. Reālnastas izbeidzas ar tiesības un pienākuma sakritumu vienā personā.

   Sakritumam izbeidzoties, reālnasta vairs neatjaunojas, ja vien nav tieši norunāts
   pretējais.

   1272. Reālnastas var izbeigt arī ar līgumu un ar reālnastas izlietotāja pēdējās
   gribas rīkojumu vai kādu citu viņa vienpusēju gribas izteikumu.

   1273. Ar kalpojošā nekustama īpašuma bojā eju pati no sevis izbeidzas arī reālnasta.

   1274. Ar noilgumu izbeidzas tiesība uz termiņa maksājumiem vai pienākumiem, ja tie
   nav pieprasīti desmit gadu laikā.

   1275. Uz pašu reālnastu, ja tā ierakstīta zemes grāmatās, noilgums neattiecas.

   1276. Ja ar likumu, līgumu vai vienpusēju gribas izteikumu vienu reālnastu graudā
   vai klaušās atvieto ar kādu citu vai pārvērš naudā, tad jāpieņem, ka agrākā nasta ir
   izbeigusies un tās vietā radusies jauna.

   III. Reālnastu veidi

   1277. Reālnastas ir vai nu publiskas, vai privātas. Arī publiskās reālnastas
   pakļautas iepriekšējo (1261.-1276.) pantu noteikumiem.

   SESTĀ NODAĻA
   Ķīlas tiesība
   Pirmā apakšnodaļa
   Vispārīgi noteikumi

   1278. Ķīlas tiesība ir tāda tiesība uz svešu lietu (841. p.), uz kuras pamata šī
   lieta nodrošina kreditoram viņa prasījumu tādā kārtā, ka viņš var no tās dabūt šā
   prasījuma samaksu.

   1279. Ķīlas tiesību par kustamu lietu, ja tā ieķīlājot nodota kreditora valdījumā,
   sauc par rokas ķīlu. Nekustamas lietas ieķīlājumu, nenododot valdījumu, sauc par
   hipotēku.

   Ja kustama vai nekustama augļu nesēja lieta ieķīlāta tā, ka kreditors to valda un
   ievāc no tās augļus, tad šādu ķīlu sauc par lietošanas ķīlu.

   Piezīme. 1. Ķīlas tiesību uz reģistrētiem jūras tirdzniecības kuģiem nodibina bez
   kuģa nodošanas ķīlas ņēmēju valdījumā. Šādu ieķīlājumu sauc par kuģu hipotēku.
   Sevišķi noteikumi ievietoti kuģu hipotēkas un jūras prasību likumā.

   2. Ķīlas tiesību uz kustamām lietām var nodibināt bez to nodošanas ķīlas ņēmēju
   valdījumā pēc komercķīlas noteikumiem. Komercķīlas noteikumi ievietoti citos
   likumos.

   (Ar grozījumiem, kas izdarīti ar 16.10.1997. likumu, kas stājas spēkā 14.11.1997.)

   I. Ar ķīlu nodrošinātais prasījums

   1280. Katrā ķīlas tiesībā ir nepieciešams prasījums, par ko ķīla atbild.

   1281. Hipotēku var nodibināt kā nodrošinājumu prasījumiem, kas var rasties nākotnē
   no parādniekam atklāta kredita (kredithipotēka). Ierakstot šo hipotēku zemes
   grāmatās, jānorāda atklājamā kredita augstākā summa, kuras apmērā kredithipotēkai
   arī pieder pirmtiesība no tā laika, kad tā ierakstīta zemes grāmatās.

   1282. Nodrošināšanai ar ķīlas tiesību nav vajadzīgs, lai prasījums būtu naudas
   prasījums, lai tam būtu pienācis termiņš un lai par to varētu celt prasību.

   1283. Ķīlas tiesība, kā blakus tiesība, sava spēka ziņā atkarājas no prasījuma
   spēka. Ja prasījums ir aprobežots, tad arī ķīlas tiesības prasība var būt tikai
   aprobežota.

   1284. Ja prasījums pēc likuma nevar pastāvēt, tad arī tā nodrošināšanai nodibinātā
   ķīlas tiesība nav spēkā, un ķīlas devējs, ja viņš ķīlu jau būtu nodevis kreditoram,
   var to prasīt atpakaļ.

   1285. Ķīlas tiesība nevar pārsniegt to prasījumu, par kuru tā atbild. Pilnīgi
   nolīdzinot pēdējo, izbeidzas arī pirmā.

   1286. Ķīlas tiesība paliek spēkā tik ilgi, kamēr pilnīgi apmierināts kreditors,
   kuram tādēļ ķīla atbild pēc daļas samaksas arī par vēl nesamaksāto parāda daļu.

   1287. Ja prasījums nodrošināts ar ķīlas tiesību uz vairākām lietām un nolīdzināts
   tikai pa daļai, tad kreditors patur ķīlas tiesību uz visām ieķīlātām lietām, tāpēc
   ka katra no tām visā sastāvā atbild par viņa prasījumu.

   1288. Ja kreditors pēc nāves atstāj vairākus mantiniekus, tad katrs no tiem var
   izlietot mantojuma atstājēja nodibināto ķīlas tiesību pilnā apmērā, bet prasīt
   samaksu no parādnieka var tikai par savu mantojuma daļu.

   1289. Ja ar ķīlas tiesību nodrošināts terminēts prasījums, tā stājas gan tūliņ
   spēkā, bet, kamēr nav pienācis noteiktais termiņš, kreditors nevar meklēt
   nolīdzinājumu no ieķīlātās lietas.

   Kad ar ķīlas tiesību nodrošināts nosacīts prasījums, tā pa nosacījuma svārstības
   laiku nav spēkā. Bet tiklīdz nosacījums iestājies, ķīlas tiesība uzskatāma par
   radušos jau tās nodibināšanas laikā. Ja tomēr nosacījums ir tāds, ka to nevar
   izpildīt bez parādnieka gribas, tad ķīlas tiesība stājas spēkā tikai no tā laika,
   kad nosacījums iestājies.

   Ja nosacījums vai termiņš noteikts nevis prasījumam, bet tikai pašai ķīlas tiesībai,
   tad tā stājas spēkā tikai no tā laika, kad nosacījums vai termiņš iestājies.

   1290. Ja nav noteikti norunāts pretējais, ķīlas tiesība nodrošina nevien galveno
   prasījumu, bet arī ar to saistītos blakus prasījumus. Hipotēku pirmtiesību noteic
   pēc to ierakstīšanas laika zemes grāmatās. Pēc tādas pašas pirmtiesības nolīdzināmi
   arī ar galveno prasījumu saistītie blakus prasījumi, tomēr procenti samaksājami
   tikai par trim iepriekšējiem gadiem pirms nekustamā īpašuma pārdošanas izsolē.
   Procentu prasījumus par agrākiem gadiem nolīdzina tāpat kā personisko kreditoru
   parādu prasījumus.

   1291. Blakus prasījumiem (1290. p.), tāpat kā galvenajiem, jāatbilst likumam.

   1292. Ieķīlātā lieta atbild arī par nepieciešamiem izdevumiem, kas kreditoram bijuši
   tās uzturēšanai un glabāšanai.

   Par derīgiem izdevumiem ieķīlātā lieta atbild tikai tad, ja tie taisīti ar ķīlas
   devēja piekrišanu; pretējā gadījumā kreditors var celt tikai personisku prasību par
   atlīdzību tādā apmērā, kādā tā, pēc tiesas ieskata, atbilst ieķīlātās lietas
   vērtībai.

   Par greznuma izdevumiem, kā arī par tādiem derīgiem izdevumiem, kas taisīti pretēji
   noteiktai ķīlas devēja gribai, kreditors nevar prasīt atlīdzību; bet viņš drīkst
   atņemt savus izdaiļojumus, ja tos var atdalīt no ieķīlātās lietas, tai nekaitējot.

   1293. Noteikumus par ķīlas atbildības apmēru (1290. līdz 1292. p.) var, nodibinot
   ķīlas tiesību, brīvi grozīt. Ķīlas atbildību var attiecināt arī tikai uz kādu
   prasījuma daļu.

   II. Ķīlas tiesības priekšmets

   1294. Par ķīlas tiesības priekšmetu var būt visas lietas, kuras atsavināt nav
   noteikti aizliegts, nevien jau pastāvošās, bet arī nākamās lietas, kā ķermeniskas
   (kustamas vai nekustamas), tā arī bezķermeniskas.

   1295. Ja kopīpašnieks ieķīlā kopējo lietu ar pārējo kopīpašnieku piekrišanu, tad
   ķīlas tiesība attiecas uz visu lietu; bet bez pārējo piekrišanas viņš drīkst ieķīlāt
   tikai savu kopējas lietas domājāmo daļu.

   1296. Iepriekšējā (1295.), kā arī 1298. panta noteikumi nav piemērojami kustamām
   lietām, kas nodotas kreditoram kā rokas ķīla. Tādas lietas, ja vien kreditors nav
   rīkojies ļaunticīgi, atbild viņam visā savā sastāvā, kaut arī viņam tās būtu
   ieķīlājis tikai viens pats kopīpašnieks, bez pārējo piekrišanas.

   1297. Nodibināt ķīlas tiesību uz nekustamas lietas daļu vai uz vienam kopīpašniekam
   piederošas daļas daļu nav pielaižams.

   1298. Ja kopīpašnieka domājamā daļa no kopējas lietas, to ieķīlājot, vēl nav bijusi
   noteikta, tad ķīlas tiesība gan attiecas uz visām šās lietas daļām, bet lietu
   sadalot aprobežojas tikai ar viņa daļu.

   1299. Ja ieķīlā namu vai zemes gabalu, tad ķīlas tiesība pati par sevi attiecas arī
   uz servitūtiem, kas tiem pieder.

   1300. Lietas īpašniekam nevar būt ķīlas tiesības uz savu lietu. Bet ja kreditors
   viņam ieķīlāto lietu iegūst par īpašumu, tad tiesības, ko viņš ieguvis ar savu
   agrāko ķīlas tiesību pret pārējiem ķīlas kreditoriem, paliek spēkā.

   III. Ķīlas tiesības apjoms

   1301. Ieķīlāt var nevien atsevišķas lietas, bet arī to kopības.

   1302. Ķīlas tiesība uz atsevišķu lietu aptver arī tās piederumus un pieaugumus, kā
   arī augļus, kas vēl ir ceļot prasību pret atbildētāju vai kas vēlāk radušies.

   1303. Ķīlas tiesība, kuras priekšmets ir lietu kopība, aptver nevien šās kopības jau
   esošās daļas, bet arī nākamās, nevien ķermeniskas, bet arī bezķermeniskas, ja nav
   skaidri redzams, ka ieķīlātāja nodoms bijis ieķīlāt vienīgi šās lietu kopības
   sastāvu ieķīlāšanas laikā.

   IV. Ķīlas tiesības nodibināšana

   1304. Ķīlas tiesību nodibina ar līgumu vai testamentu vai tiesas ceļā.

   1305. Ar līgumu vai testamentu nevar ieķīlāt lietu, ko aizliegts atsavināt.

   Piezīme. 1076. un turpmāko pantu noteikumi par tāda atsavinājuma sekām, kas izdarīts
   pretēji aizliegumam, piemērojami arī ieķīlājumam.

   1306. Ieķīlāt lietu var tikai tas, kam vispār ir tiesība ar savu lietu brīvi
   rīkoties.

   Kas var brīvi rīkoties ar savu lietu, tas arī var to ieķīlāt par svešu saistību.

   1307. Tiesas spriedums, ar ko no parādnieka piespriesta noteikta naudas summa vai
   cits kāds naudā novērtējams izpildījums, noder par pamatu hipotēkas iegūšanai,
   ievedot spriedumu zemes grāmatās.

   1308. Bāriņtiesa var prasīt, lai ieraksta zemes grāmatās atzīmes uz aizbildņu un
   vecāku, kā savu bērnu aizbildņu (191. un 224. p.), nekustamu īpašumu, to prasījumu
   nodrošināšanai, kādi var rasties pārvaldot aizbilstamo personu mantu. Bāriņtiesas
   lēmumos jānoteic summa, līdz kādai nodrošinājums sniedzas.

   V. Ķīlas tiesības izbeigšanās

   1309. Ķīlas tiesība izbeidzas pati no sevis, kad dzēš prasījumu, kuram tā
   nodibināta, vienalga, kādā kārtā tas izdarīts.

   1310. Ja kreditora tiesības uz dzēsto prasījumu atkal atjauno, tad līdz ar to pati
   no sevis atjaunojas arī ķīlas tiesība.

   1311. Ja saistību tikai pārjauno, agrākā ķīlas tiesība, pusēm savstarpēji
   vienojoties, var palikt spēkā.

   1312. Ķīlas tiesība izbeidzas, arī vēl joprojām pastāvot ar to nodrošinātam
   prasījumam, sekojošos gadījumos:

   1) kad iestājies atceļošs nosacījums vai iestājies termiņš ķīlas tiesībai, kas
   bijusi nodibināta ar nosacījumu vai uz zināmu laiku;

   2) kad iestājies tas atcēlums vai aprobežojums, ar kuru bijusi saistīta ieķīlātāja
   tiesība uz ieķīlāto lietu, bet ar to nevar traucēt rokas ķīlas ņēmēja tiesības, ja
   viņš saņēmis ķīlu nenosacīti un labticīgi;

   3) kad ieķīlātā lieta gājusi bojā, pie kam, ja tā bijusi apdrošināta, ķīlas tiesība,
   visai lietai vai tās daļai ejot bojā, pāriet uz atlīdzību, kas dabūta no
   apdrošināšanas biedrības, ja vien tās statūtos nav noteikts citādi; atjaunojot bojā
   gājušo lietu, kā piemēram, no jauna uzbūvējot nodegušo vai sabrukušo ēku, atjaunojas
   arī ķīlas tiesība uz to;

   4) ar sakritumu, kad ķīlas ņēmējs iegūst viņam ieķīlāto lietu par īpašumu, vai kad
   parādnieks kļūst par ķīlas kreditora mantinieku; izņēmums no šā noteikuma norādīts
   1300. pantā.

   1313. Ķīlas tiesība izbeidzas arī ar ķīlas ņēmēja noteikti izsacītu atteikšanos no
   tās.

   1314. Ieķīlātās lietas pārdevums, ko tiesīgi izdarījis ķīlas ņēmējs, izbeidz nevien
   viņa paša, bet arī visu viņam sekojošo kreditoru ķīlas tiesības uz šo lietu; bet kā
   viņam pašam, tā arī pārējiem kreditoriem, kamēr tie nav apmierināti, paliek ķīlas
   tiesība uz lietas pārdošanā ieņemto summu, ciktāl tā vajadzīga viņu apmierināšanai.

   Ja jau izdarītu ieķīlātas lietas pārdevumu atkal atceļ, tad parādnieks patur savu
   īpašuma tiesību, bet ķīlas ņēmējs - savu ķīlas tiesību uz lietu.

   VI. Ķīlas tiesības sekas
   1. Ieķīlātāja jeb ķīlas parādnieka tiesības

   1315. Ar ieķīlāšanu neizbeidzas ieķīlātāja īpašuma tiesība uz ieķīlāto lietu.
   Ieķīlāto nekustamu lietu viņš joprojām var valdīt un lietot, kamēr labprātīgi
   nenodod to valdīt un lietot ķīlas ņēmējam vai kamēr viņu uz to nepiespiež tiesas
   ceļā.

   1316. Ieķīlātājs attiecībā uz viņa ieķīlāto lietu var izlietot visas īpašnieka
   tiesības, to starpā arī tiesību celt īpašuma prasību, ciktāl tā vispār pielaižama
   (1065. un 1066. p.) un nesaduras ar ķīlas ņēmēja tiesību.

   1317. Ja uz ieķīlāto lietu piešķir kādu tiesību, samazinot ar to šās lietas vērtību,
   tad šis piešķīrums, ciktāl ar to samazinās ķīlas ņēmēja nodrošinājums, ir spēkā pret
   pēdējo tikai ar viņa piekrišanu.

   1318. Ja lietu ieķīlājot ieķīlātājs vēl nav bijis tās īpašnieks, bet tomēr ir to
   valdījis tādā kārtā, ka varētu to iegūt par īpašumu ar ieilgumu (998. un turpm. p.),
   tad ieilguma tecējums viņam var turpināties un beigties arī pa to laiku, kamēr lieta
   ieķīlāta, kaut arī viņš būtu nodevis to valdīt un lietot ķīlas ņēmējam.

   2. Ķīlas kreditora jeb ķīlas ņēmēja tiesības

   1319. Ķīlas ņēmējs, kuru parādnieks nav noteiktā laikā apmierinājis, var meklēt sev
   apmierinājumu no ieķīlātās lietas un šajā nolūkā spert visus vajadzīgos soļus tās
   pārdošanai.

   1320. Iekam nav pienācis samaksas termiņš, ķīlas ņēmējs nedrīkst ķīlu pārdot; ja
   turpretim viņš to pārdod, tad viņam jāatlīdzina visi parādniekam ar to sagādātie
   zaudējumi un izdevumi.

   Ja pircējam bijusi zināma ķīlas ņēmēja rīcības pretlikumība, parādniekam ir tiesība
   prasīt atpakaļ pārdoto lietu.

   1321. Pārdot ķīlu par brīvu cenu ķīlas ņēmējs drīkst tikai tādā gadījumā, ja
   parādnieks vai nu ieķīlājot vai vēlāk noteikti viņam piešķīris šo tiesību. Ieķīlātā
   nekustamā īpašuma pārdošana izdarāma pēc noteikumiem par labprātīgu pārdošanu izsolē
   tiesas ceļā.

   Ja šāda tiesība ķīlas ņēmējam nav piešķirta, tad ķīlu var pārdot tikai izsolē ar
   tiesas starpniecību.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   1322. Ja starp ķīlas ņēmēju un parādnieku bijis norunāts nepārdot ieķīlāto lietu,
   tad šāda noruna jāattiecina uz pārdošanu par brīvu cenu.

   1323. Parādniekam, kā lietas īpašniekam, arvien ir tiesība, dodot nodrošinājumu
   ķīlas ņēmējam, prasīt lietas pārdošanu izsolē, lai no ieņemtās summas samaksātu savu
   parādu.

   1324. Ja ķīlu, iekam nolīdzināts ar to nodrošinātais prasījums, apstrīd citi
   kreditori, atsaukdamies uz lielākām tiesībām uz to, tad ķīlas ņēmējs var prasīt no
   parādnieka, lai tas aizstāv apstrīdēto ķīlas tiesību un atlīdzina viņam nodarītos
   zaudējumus un izdevumus.

   1325. Ķīlas ņēmēja prasīto ieķīlātās lietas pārdošanu parādnieks var novērst tikai
   pilnīgi samaksājot ķīlas parādu, bet ne ar kādas daļas samaksu, vai apsolījumu dot
   ķīlas ņēmējam drošību ar galvojumu vai kādā citā kārtā. Bet ja parādnieks pilnīgi
   samaksā savu parādu, kaut arī pašā pārdošanas brīdī, tad pārdošana apturama un
   ieķīlātā lieta atdodama parādniekam atpakaļ.

   1326. Ja ķīlas ņēmēja prasījuma samaksa sadalīta vairākos termiņos, tad ķīlu var
   pārdot, tiklīdz palaists kāds no šiem termiņiem, ja vien nav bijis tieši norunāts
   nepārdot tikām, kamēr nebūs palaists arī pēdējais, vai otrais, vai trešais u.t.t.
   termiņš.

   1327. Ja ķīlas ņēmējs un parādnieks sevišķi norunājuši, ka ieķīlātā lieta nesamaksas
   gadījumā tūliņ pārdodama, tad pirmajam nav pienākums ne pēdējam to sevišķi
   atgādināt, ne iepriekš paziņot par savu nodomu pārdot; bet ja tādas norunas nav
   bijis, tad ķīlas ņēmējam iepriekš jāpaziņo parādniekam par to, ka viņš grib ķīlu
   pārdot.

   1328. Ķīlas ņēmējs, kam parādnieks atvēlējis pārdot ieķīlāto lietu par brīvu cenu,
   atbild par pārdošanu kā pilnvarnieks, un viņam jāatlīdzina parādniekam visi
   zaudējumi, kādi pie tam varētu rasties aiz viņa rūpības trūkuma. Ja pārdodot
   pielaists ļauns nolūks un ja pircējs ir piedalījies ķīlas ņēmēja ļaunprātībā,
   parādniekam ir tiesība prasīt atpakaļ pārdoto lietu, atmaksājot pircējam atpakaļ
   pirkuma summu ar procentiem.

   1329. Ja ķīlas ņēmējs sava prasījuma apmierināšanai viņam ieķīlāto lietu pārdod vai
   pieprasa tās pārdošanu izsolē, tad ieņemtās summas varbūtējs pārpalikums, kas
   pārsniedz viņa prasījumu, atdodams pārdotās ķīlas īpašniekam, ja vien uz to nav
   tiesības vēl citiem kreditoriem.

   1330. Ja ieķīlāto lietu pārdodot ienāk tāda summa, kuras nepietiek ķīlas ņēmēja
   pilnīgam apmierinājumam, tad viņam paliek tiesība prasīt no parādnieka kā parāda
   atlikuma, tā arī pārdošanai taisīto nepieciešamo izdevumu samaksu.

   1331. Līdz pārdotās ķīlas nodošanai pircējam ieķīlātājs patur uz to savu īpašuma
   tiesību, bet ķīlas ņēmējs savu ķīlas tiesību.

   1332. Uz ieķīlātās lietas pircēju pāriet tiesības tādā apjomā, kādā tās piederējušas
   parādniekam.

   1333. Ja pārdoto ķīlu pircējam attiesā, tad viņam jāprasa zaudējumu atlīdzība no
   ieķīlātāja, bet nevis no ķīlas ņēmēja, kas šo lietu viņam pārdevis kā ķīlu; izņēmums
   pielaižams tikai tad, kad ķīlas ņēmējs noteikti uzņēmies atbildību vai pārdodot tīši
   maldinājis pircēju.

   1334. Noruna, ka parādnieka nokavējuma gadījumā ķīlas ņēmējs var paturēt ieķīlāto
   lietu sava prasījuma vietā, nav spēkā.

   1335. Kas pieņem ķīlā parāda prasījumu pret kādu trešo personu, tam par to jāpaziņo
   šai trešai personai, lai tā nesamaksā parādu savam tiešajam kreditoram.

   1336. Ja tādā gadījumā (1335. p.) parādnieks noliktā laikā nesamaksā, ķīlas ņēmējam
   ir tiesība vai nu prasīt apmierinājumu no trešās personas, kas parādā viņa
   parādniekam, vai prasījumu cedējot pārdot citam.

   1337. Kreditors, kas saņēmis ķīlā parāda prasījumu (1335. p.) un kam nodots šā
   prasījuma dokuments, iegūst uz šo prasījumu rokas ķīlas ņēmēja tiesības. Šādā
   gadījumā, nesaņemot termiņā savus procentus, viņš, ja nav norunāts citādi, ņem tos,
   kas nākas par viņam ieķīlāto prasījumu, un saņēmis no tiem sev apmierinājumu, atdod
   pārpalikumu savam parādniekam.

   1338. Ja ieķīlāto prasījumu dzēš, izpildot to par labu ķīlas ņēmējam, tad pēdējais,
   saņemot naudas summu, izlīdzinās ar parādnieku, bet ja ieķīlātā prasījuma priekšmets
   bijis ķermeniska lieta, iegūst uz to tiešu ķīlas tiesību.

   1339. Dzēšot ieķīlāto prasījumu, izbeidzas arī ķīlas tiesība uz to. Bet ja prasījums
   ir dzēsts, samaksājot pirmajam kreditoram, pēc tam, kad ķīlas ņēmējs, uz 1335. panta
   pamata, ieķīlātāja parādniekam jau paziņojis par ieķīlājumu, tad šī samaksa
   neatsvabina ieķīlātāja parādnieku no viņa saistības.

   Otrā apakšnodaļa
   Rokas ķīla
   I. Rokas ķīlas nodibināšana

   1340. Rokas ķīlu (1279. p.) nodibina ar to, ka parādnieks nodod ķīlas ņēmēja
   valdījumā kustamu lietu ar nodomu, lai tā būtu par nodrošinājumu viņa prasījumam, ja
   šis nodoms pie tam noteikti izsacīts, vai arī klusējot skaidri izpaudies.

   Rokas ķīlas valdījuma nodošana ķīlas ņēmējam notiek pēc vispārējiem kustamu lietu
   valdījuma iegūšanas noteikumiem.

   1341. Kam ir tiesība brīvi noteikt par lietu, tas arī var to nodot kādam citam par
   rokas ķīlu.

   1342. Ja lietu, kas nodota izstrādāt vai pārvadāt, ieķīlā trešai personai, tad tā
   nodrošina parādu tikai izstrādāšanas vai pārvadāšanas maksas apmērā, ar kuras
   samaksu lietas īpašniekam ir vienmēr tiesība to izpirkt.

   1343. Ja kāds labticīgi pieņem par rokas ķīlu sava prasījuma nodrošināšanai tādu
   kustamu lietu, kuru īpašnieks labprātīgi uzticējis (1065. p.) ieķīlātājam, tad šī
   lieta atbild ķīlas ņēmējam par viņa prasījuma nolīdzinājumu, līdz kamēr to izpērk
   ieķīlātājs vai īpašnieks.

   1344. Ja ir ieķīlāta noziedzīgā ceļā dabūta vai nozaudēta lieta, pie kam ķīlas
   ņēmējs par to nav zinājis un nav varējis zināt, tad viņam ir tiesība, tiklab pret
   ieķīlātāju, kā arī pret ikvienu trešo personu, paturēt šo lietu, līdz kamēr
   nolīdzināts viņa prasījums, kura nodrošinājumam lieta viņam nodota; bet viņam tā
   nekavējoties jāizdod lietas īpašniekam bez atlīdzības, tiklīdz tas ir zināms, un
   viņš savu prasījumu, kā arī prasību par izdevumu un zaudējumu atlīdzību var vērst
   tikai pret savu parādnieku vai pret to personu no kuras viņš lietu saņēmis.

   1345. Ķīlas ņēmējam, kas saņēmis apzināti noziedzīgā ceļā dabūtu vai nozaudētu lietu
   par rokas ķīlu, jāatdod tā atprasītājam īpašniekam bez atlīdzības.

   1346. Ja lietu, ko ķīlas ņēmējs saņēmis par rokas ķīlu labticīgi, viņam aiz kāda
   tiesiska iemesla atņem, vai ja tajā izrādās tādi būtiski trūkumi, kuri tās vērtību
   samazina tiktāl, ka šī vērtība nesasniedz ar to nodrošināmā prasījuma apmēru, tad
   ķīlas ņēmējam ir tiesība visu viņam no tam radušos zaudējumu atlīdzību prasīt no
   parādnieka.

   II. Rokas ķīlas ņēmēja tiesības un pienākumi

   1347. Rokas ķīlas ņēmējam pa visu to laiku, kamēr ieķīlātā lieta atrodas viņa rokās,
   jārūpējas par to kā gādīgam saimniekam.

   Ja ieķīlātā lieta bojāta vai gājusi bojā ķīlas ņēmēja vainas dēļ, vai nu aiz
   nepietiekošās rūpības, vai aiz rupjas neuzmanības vai ļauna nolūka, tad viņam jādod
   ieķīlātājam zaudējumu atlīdzība un pēdējam ir tiesība atvilkt šo atlīdzību no sava
   parāda.

   Ja ieķīlātās lietas bojājumam vai bojā ejai, neraugoties uz visu tai piegriezto
   rūpību, ir par iemeslu noziedzīgs nodarījums vai nepārvarama vara, tad ķīlas ņēmējs
   par to neatbild un zaudējumus cieš lietas īpašnieks.

   1348. Ķīlas ņēmējs nedrīkst viņam ieķīlāto lietu lietot, ja vien tas viņam nav
   noteikti atļauts; bet arī šajā gadījumā viņš atbild par katru šās tiesības nelietīgu
   izlietošanu.

   1349. Ja izlietojot ieķīlāto lietu nesaskanīgi ar norunu, to bojā vai iznīcina, tad
   ķīlas ņēmējs atbild par radušos zaudējumu arī tajā gadījumā, kad tas rodas nejauši
   vai nepārvaramas varas dēļ.

   1350. Ja ķīlas ņēmēja prasījums ir kautkādā kārtā nolīdzināts vai viņa ķīlas tiesība
   kā citādi izbeigusies, tad viņam rokas ķīla nekavējoties jāatdod parādniekam,
   tiklīdz pēdējais pēc tās ierodas, ja vien ķīlas ņēmējam nav bijusi tiesība arī pēc
   tam lietu aizturēt (1353.p.), vai ja viņš pats nav kļuvis par tās īpašnieku un var
   to tūliņ pierādīt.

   1351. Parādnieka tiesība izpirkt ķīlas ņēmēja valdījumā esošo ķīlu, samaksājot
   parādu, nav aprobežota ne ar kādu termiņu un neizbeidzas ne ar kādu noilgumu.

   1352. Ķīlas ņēmējam nav pienākums atdot ķīlu atpakaļ, iekam viņš nav pilnīgi
   apmierināts visos prasījumos, par kuriem tā atbild (1290. un turpm. p.).

   1353. Ķīlas ņēmējs var aizturēt ķīlu arī par visiem saviem pārējiem, pat
   personiskiem prasījumiem pret ieķīlātāju; bet šī tiesība viņam ir tikai pret pašu
   ieķīlātāju un tā mantiniekiem, bet ne pret trešām personām. Bez tam tiesība aizturēt
   lietu neaptver vēl tiesību to pārdot kreditora citu prasījumu nolīdzināšanai.

   1354. Ja īpašnieks atsavina kreditoram par rokas ķīlu nodoto lietu, tad pēdējam nav
   pienākums to izdot, bet viņš var to aizturēt, līdz kamēr nolīdzināti visi prasījumi,
   par kuriem ķīla atbild.

   1355. Kreditors var gan tālāk ieķīlāt rokas ķīlu, bet ne citādi, kā kopā ar pašu
   saistību, ko ķīla nodrošina, un ne par lielāku summu, kāda viņam pienākas no
   ieķīlātāja. Ar kreditora paša ķīlas tiesības izbeigšanos, vai nu samaksājot viņa
   prasījumu, vai aiz kāda cita iemesla, izbeidzas arī otra ķīlas ņēmēja tiesība.

   1356. Vispārējie noteikumi par kreditora tiesību, nesaņemot termiņā apmierinājumu,
   pārdot ķīlu, attiecas arī uz rokas ķīlu.

   1357. Ja ķīlas ņēmējs bez ievērojama iemesla vilcinās pārdot ķīlu, tad kreditori,
   kas vērsuši piedziņas uz pārpalikumu, var lūgt tiesu, lai ķīlas ņēmējam noteic laiku
   ķīlas pārdošanai.

   III. Rokas ķīlas tiesības izbeigšanās

   1358. Vispārējie noteikumi par ķīlas tiesības izbeigšanos (1309. un turpm. p.)
   attiecas arī uz rokas ķīlas tiesību.

   1359. Rokas ķīlas tiesība izbeidzas arī ar klusu atteikšanos.

   Klusa atteikšanās no rokas ķīlas tiesības pieņemama sekojošos gadījumos:

   1) kad ķīlas ņēmējs atdod atpakaļ viņam nodoto ķīlu bez jebkāda pierādīta cita
   nolūka,

   2) kad viņš ieķīlāto lietu ar pēdējās gribas rīkojumu tiesīgi novēl savam
   parādniekam.

   1360. Ja ķīlas ņēmējs pieņem kādu citu parādnieka piedāvātu nodrošinājumu, lai tas
   būtu ķīla vai galvojums, tad šī pieņemšana pati par sevi nav uzskatāma par
   atteikšanos no agrākās ķīlas tiesības, ja vien atteikšanās nav tieši izteikta vai no
   lietas apstākļiem neapšaubāmi secināma.

   1361. Ar noilgumu neizbeidzas ne prasījums, kas nodrošināts ar rokas ķīlu, ne ķīlas
   tiesība, ja vien ķīlas ņēmējs ķīlu nav izlaidis no savām rokām.

   Trešā apakšnodaļa
   Lietošanas ķīla

   1362. Ja kreditoram kustama vai nekustama augļu nesēja lieta nodota kā ķīla
   valdījumā, tad viņam ir nevien tiesība, bet arī pienākums ievākt no tās augļus un
   ienākumus.

   Ievāktos augļus un ienākumus ķīlas ņēmējs nedrīkst paturēt savā labā, bet viņam tie
   jāpārdod un ieņēmums no tiem jāieskaita sava prasījuma, papriekš procentu un pēc tam
   kapitāla, samaksai, pie kam ieskaitāmi arī tie augļi un ienākumi, kurus viņš būtu
   varējis ievākt, bet aiz nolaidības nav ievācis.

   Ķīlas ņēmējam ir tiesība atvilkt no šā ieņēmuma parastos procentus, pat arī tad, ja
   tie nav noteikti apsolīti.

   1363. Ieķīlātās augļus nesējas lietas nastas, ja par tām nav noteikti norunāts
   pretējais, nes īpašnieks, bet nevis valdošais ķīlas ņēmējs.

   1364. Atbildība par zaudējumiem, ko kreditora vainas dēļ cietusi viņam ieķīlātā
   lieta, kā arī atlīdzība, kas viņam nākas par lietai taisītiem izdevumiem, jāapspriež
   pēc rokas ķīlas noteikumiem.

   1365. Ja ieķīlāts nekustams īpašums un par ieķīlātāja mantu atklāts konkurss, tad
   ķīlas ņēmējam jāatdod konkursa masai nevien pats šis nekustamais īpašums, bet arī
   augļi, kurus viņš ievācis no tās dienas, kad nolikts konkurss.

   Piezīme. Zemes grāmatās ierakstītās ķīlas tiesības un ar rokas ķīlu nodrošinātie
   prasījumi nolīdzināmi ārpus konkursa procesa.

   1366. Augļu nesēju lietu var ieķīlāt arī ar tādu norunu, ka ķīlas ņēmējs viņam
   pienākošos procentu vietā saņem tās ienākumus.

   Šādā gadījumā ķīlas ņēmējam, ja nav norunāts pretējais, nav pienākums dot norēķinu
   par viņa ievāktiem augļiem un ienākumiem, kaut arī to vērtība pārsniegtu likumisko
   procentu apmēru.

   Ceturtā apakšnodaļa
   Hipotēka uz nekustamu īpašumu
   I. Hipotēkas nodibināšana

   1367. Hipotēka dod kreditoram lietu tiesību uz ieķīlāto nekustamo īpašumu tikai pēc
   ierakstīšanas zemes grāmatās.

   1368. Lai hipotēkas ierakstījums zemes grāmatās būtu spēkā, ir vajadzīgs:

   1) lai tas būtu ierakstīts attiecīgā iestādē (1369. p.);

   2) lai tas būtu ierakstīts pienācīgā laikā (1370. p.);

   3) lai prasījumam būtu ierakstīšanai vajadzīgās īpašības (1371. un 1372. p.);

   4) lai arī nekustamam īpašumam, uz kuru hipotēku ieraksta zemes grāmatās, būtu tam
   nolūkam noteiktās īpašības (1373. p.);

   5) lai ierakstot būtu ievērotas likumā noteiktās formas.

   1369. Ierakstīt hipotēku zemes grāmatās var tikai tajā zemes grāmatu nodaļā, kuras
   pārziņas robežās atrodas nekustamais īpašums. Sīkāki noteikumi par hipotēkas
   ierakstīšanas kārtību zemes grāmatās atrodas Zemesgrāmatu likumā.

   (Ar grozījumiem, kas izdarīti ar 24.04.1997. likumu, kas stājas spēkā 21.05.1997.)

   1370. Ķīlas tiesības ierakstīšana zemes grāmatās nav pielaižama tajā laikā, kad
   pastāv Zemesgrāmatu likuma 45.panta 1.un 2.punktā minētie šķēršļi.

   (Ar grozījumiem, kas izdarīti ar 24.04.1997. likumu, kas stājas spēkā 21.05.1997.)

   1371. Zemes grāmatās ierakstāmi tikai tie prasījumi, kas vispār nodrošināti ar ķīlu
   uz nekustamu īpašumu, vienalga, vai šī ķīla bijusi nodibināta ar tiesas lēmumu, vai
   ar tiesisku darījumu.

   1372. Ķīlas tiesību ierakstīšana zemes grāmatās pielaižama tikai ar ieķīlātāja
   piekrišanu, kuru viņš izteicis vai nu ķīlas tiesību nodibinot, vai vēlāk. Šis
   noteikums neattiecas uz tiem gadījumiem, kad ķīlas tiesību ieraksta uz tiesas
   sprieduma vai lēmuma pamata.

   1373. Hipotēku ieraksta zemes grāmatās tikai noteiktas naudas summas apmērā un uz
   noteiktu nekustamu īpašumu, par kura īpašnieku apzīmēts šajās grāmatās ieķīlātājs.

   II. Hipotēkas pārjaunošana un dzēšana

   1374. Katrs zemes grāmatās ierakstīta prasījuma pārjaunojums arī jāieraksta šajās
   grāmatās; pretējā gadījumā tas saista vienīgi līdzējas puses, bet ne trešās
   personas.

   1375. Ja pārjaunojot notiek kreditora maiņa, tad pārjaunojuma ierakstīšanai zemes
   grāmatās vajadzīga kā kreditora, tā arī parādnieka atzīšana; bet izdarot vienkāršu
   cesiju, pietiek ar cedenta atzīšanu un parādnieka piekrišana nav nepieciešama.

   Piezīme. Izņēmumi no šajā (1375.) pantā noteiktās kārtības norādīti likumā par dažu
   parādu piespiedu pārjaunojumu.

   1376. Ja pārjaunojums attiecas uz pašu prasījuma raksturu, tā ka ar to pārgrozās
   tiesiskās attiecības arī starp pārējiem prasījumiem, kuri agrāk vai vēlāk uz to pašu
   nekustamo īpašumu ievesti zemes grāmatās, tad tāda pārjaunojuma ievešanai zemes
   grāmatās ir vajadzīga nevien līdzēju, bet arī pārējo lietā ieinteresēto personu
   piekrišana.

   1377. Ja kāds no kreditoriem iegūst valdījumā to nekustamo īpašumu, uz kuru viņam ir
   hipotēka, tad ar to nepārgrozās ne viņa paša hipotēkārās tiesības, ne arī pārējo
   kreditoru tiesības uz viņu zemes grāmatās ierakstītiem prasījumiem uz to pašu
   nekustamo īpašumu.

   1378. Parādnieka izdarīts nekustama īpašuma atsavinājums trešai personai negroza
   hipotēkas kreditora tiesības, un katru tādu atsavinājumu var izdarīt vienīgi
   atstājot spēkā ķīlas tiesības uz atsavināmo nekustamo īpašumu.

   1379. Hipotēkas dzēš pēc tiem pašiem noteikumiem, kādi norādīti visām ķīlas tiesībām
   (1309. un turpm. p.).

   Pilnīgai hipotēkas dzēšanai ar to vien nepietiek, ka dzēsts tās pamats, jo tāds
   dzēsums nav saistošs trešām personām, līdz kamēr par hipotēkas dzēšanu nav
   ierakstīts zemes grāmatā. Noteikumi par hipotēkas dzēsuma ierakstīšanas kārtību
   atrodas Zemesgrāmatu likumā.

   (Ar grozījumiem, kas izdarīti ar 24.04.1997. likumu, kas stājas spēkā 21.05.1997.)

   1380. Zemes grāmatās ierakstītu ķīlas tiesību dzēšana, tiklab pilnīga, kā arī pa
   daļai pielaižama tikai ar kreditora piekrišanu. Šis noteikums neattiecas uz tiem
   gadījumiem, kad ķīlas tiesību dzēš uz tiesas sprieduma vai lēmuma pamata.

   Ja nekustamu īpašumu, uz kuru ierakstītas hipotēkas, pārdod izsolē un ieraksta zemes
   grāmatās uz tā vārdu, kurš, kā vairāksolītājs, kļuvis par tā īpašnieku, tad, pēc
   pirkuma cenas samaksas, visi tie uz šo nekustamo īpašumu ierakstītie parādi, par
   kuriem pircējs nav tieši paziņojis, ka uzņemas tos uz sevi, ir dzēšami neatkarīgi no
   kreditoru piekrišanas.

   SEPTĪTĀ NODAĻA
   Izpirkuma tiesība
   Pirmā apakšnodaļa
   Izpirkuma tiesības nodibināšana un izlietošana

   1381. Izpirkuma tiesība ir tiesība iegūt cita atsavinātu nekustamu īpašumu,
   atstumjot ieguvēju, sakarā ar priekšrocību pret viņu, un iestājoties viņa tiesībās.

   Izpirkuma tiesība ir lietu tiesība, un to var izlietot nevien pret pirmo šai
   tiesībai pakļautā nekustamā īpašuma ieguvēju, bet arī pret sekojošiem.

   1382. Izpirkuma tiesību nodibina vai nu ar likumu, vai ar līgumu, vai arī ar
   testamentu.

   Izpirkuma tiesība, kas nodibināta ar līgumu vai testamentu, saista tikai lietā
   ieinteresētās personas un viņu mantiniekus; tomēr tā var kļūt saistoša arī trešām
   personām, ja līgumu vai testamentu, ar kuru nodibina šo tiesību, ieraksta zemes
   grāmatās; tādā gadījumā šo tiesību nosaka vienīgi līguma vai testamenta noteikumi,
   un tikai tad, ja tādu nav, noteikumi par likumisko izpirkumu.

   1383. Izpirkuma tiesība nav pielaižama visos atsavināšanas gadījumos, bet tikai
   tajos, kad izpircējam iespējams pilnīgi atlīdzināt ieguvējam visu to, ko tas
   samaksājis vai kas tam vēl jāsamaksā par iegūto mantu.

   Kad nekustamu īpašumu dāvina, vai atsavina pēc izlīguma, vai maina, izpirkuma
   tiesība nav pielaižama.

   Kad nekustamu īpašumu pārdod izsolē piespiedu kārtībā, izpirkuma tiesību nevar
   izlietot.

   1384. Visi pienākumi, kurus uzņēmies nekustamā īpašuma ieguvējs, jāpārņem tās
   izpircējam, un viņš nevar aprobežoties vienīgi ar apsolījumu samaksāt ieguvējam to
   summu, kādu viņš uzņēmies dot par nekustamo īpašumu, ne arī ar šās summas
   nodrošinājumu ar galvojumu vai kādā citā kārtā, bet viņam, pieteicot savu tiesību,
   tūliņ jāiemaksā šī summa, pievienojot tai atlīdzību par izdevumiem (1388. p.) naudā;
   bet ja ieguvējs atteicas šo naudu pieņemt, tad izpircējam tā jāiemaksā tiesā.

   1385. Ja izpircējam pašam ir prasījums, kas nodrošināts ar viņa izpērkamo nekustamo
   īpašumu, vai ja viņš pierāda, ka citi kreditori, kuru prasījumi nodrošināti ar
   hipotēku uz šo nekustamo īpašumu, ir ar mieru atzīt viņu par savu parādnieku, tad no
   savas iemaksājamās summas (1384. p.) viņš drīkst atvilkt šos parādus.

   1386. Ja pierāda, ka izpērkamais nekustamais īpašums pārdots kādam aiz personiskas
   labvēlības lētāk par tā vērtību (draudzības pirkums), tad izpircējam jāsamaksā īstā
   cena, pēc tiesas novērtējuma.

   1387. Ja rodas iemesls dibinātām aizdomām, ka pārdevējs un pircējs ar nolūku
   atbaidīt izpircēju ir uzdevuši augstāku pirkuma summu, nekā patiesi viņu starpā
   norunāts, tad izpircējam ir tiesība prasīt, lai viņi ar parakstu apstiprina, ka
   viņi, noslēdzot pirkuma līgumu, rīkojušies bez ļauna nolūka un ka uzdotā cena tiešām
   ir tā, kas viņu starpā norunāta un jau samaksāta vai vēl maksājama.

   1388. Izpircējam jāatmaksā ieguvējam, bez visa tā, ko pēdējais samaksājis par
   nekustamo īpašumu (1384. p.), arī visi viņa šim īpašumam izdarītie nepieciešamie un
   derīgie izdevumi, kā arī viņa izmaksas to atsavinot un iemaksātās nodevas; greznuma
   izdevumi nav jāatlīdzina.

   1389. Persona, kurai pieder izpirkuma tiesība, nevar to atdot nevienam citam, un
   viņai, ja pretinieks to prasa, ar parakstu jāapstiprina, ka viņa izpērk vienīgi sev
   un savā labā.

   Otrā apakšnodaļa
   Izpirkuma tiesības sekas
   I. Ieguvēja pienākumi pret izpircēju

   1390. Izpircējs iestājas visās ieguvēja tiesībās, un tādēļ pēdējam, ja nekustamais
   īpašums jau nodots viņa valdījumā, vispirms jānodod tas izpircējam, ar visiem
   piederumiem, tādā pašā stāvoklī, kādā viņš to saņēmis.

   1391. No nekustamā īpašuma ievāktos augļus ieguvējs atdod atpakaļ tikai par to
   laiku, par kuru viņš nokavējis tā nodošanu. Bet par augļiem, kas jau izaudzēti, bet
   vēl nav ievākti, izpircējam savkārt jāatlīdzina ieguvējam ražošanas izdevumi.

   1392. Nekustamā īpašuma ieguvējam jāatlīdzina izpircējam par pasliktinājumiem tikai
   tad, kad tie radušies aiz ieguvēja vainas pēc tam, kad jau pieteikts izpirkums; par
   agrākiem pasliktinājumiem viņam jāatlīdzina tikai tad, ja tie nodarīti ar ļaunu
   nolūku, lai novērstu izpirkumu.

   1393. Servitūti, reālnastas un hipotēkas, ar kuriem ieguvējs apgrūtinājis nekustamo
   īpašumu, jāuzņemas izpircējam, ja vien tie bijuši nodibināti jau pirms izpirkuma
   tiesības pieteikuma un bez ļauna nolūka. Bet par visiem šiem apgrūtinājumiem
   ieguvējam pilnīgi jāatlīdzina izpircējam.

   II. Atsavinātāja pienākumi pret izpircēju

   1394. Izpircējs stājas tiesiskās attiecībās ar atsavinātāju tikai tad, kad ieguvējs
   viņam atdevis visas savas tiesības un viņš ar to pilnīgi ieņēmis ieguvēja vietu.

   Ja atsavinātājam bijis pienākums pirms nekustamā īpašuma atsavinājuma piedāvāt to
   pirkšanai tai personai, kurai pieder izpirkuma tiesība, un viņš to nav darījis, tad
   izpircējs var prasīt, lai tas atlīdzina zaudējumus, kādi viņam no tam radušies.

   III. Atsavinātāja pienākumi pret ieguvēju

   1395. Atsavinātāja pienākums ir nevien atlīdzināt ieguvējam zaudējumus, kurus viņš
   cietis sakarā ar izpirkuma tiesības izlietošanu, bet arī aizstāvēt viņu tiesā pret
   izpircēja prasībām.

   1396. No 1395. pantā norādītiem pienākumiem atsavinātājs ir atsvabināts, kad
   ieguvējs, zinādams, ka uz nekustamo īpašumu var pieteikt izpirkuma tiesību, nav
   pielīdzis sev tādam gadījumam atlīdzību.

   Trešā apakšnodaļa
   Izpirkuma tiesības izbeigšanās

   1397. Izpirkuma tiesība izbeidzas:

   1) kad atceļ to atsavinājumu, kura dēļ tā radusies;

   2) kad tas, kam šī tiesība pieder, atteicas;

   3) kad ar noilgumu zaudēta tiesība celt izpirkuma prasību.

   1398. Pēc tam, kad izpirkuma tiesība jau pieteikta, līguma dalībnieki nevar vairs
   uzsākt neko tādu, kas nepielaistu šo tiesību; viņi nevar arī atcelt atsavinājuma
   līgumu, kaut arī nodošana vēl nebūtu notikusi.

   1399. Izpirkuma tiesība izbeidzas tiklab tad, kad tas, kam šī tiesība pieder, pirms
   atsavināšanas vai pašā atsavināšanas laikā noteikti izteic savu piekrišanu nekustamā
   īpašuma atsavināšanai, kā arī tad, kad viņš pēc atsavināšanas noteikti vai klusējot
   atteicas no savas tiesības.

   1400. Izpirkuma tiesība izbeidzas ar noilgumu, ja izpirkuma prasība nav celta gada
   laikā, skaitot no tās dienas, kad nekustamais īpašums ierakstīts zemes grāmatās uz
   ieguvēja vārdu.

   © Oficiālais izdevējs "Latvijas Vēstnesis"
