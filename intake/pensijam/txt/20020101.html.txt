   [IMG]
   Publicēts:
   "Latvijas Vēstnesis", 182 (465), 23.11.1995., "Ziņotājs", 1, 11.01.1996.
   Izdevējs: SaeimaVeids: likumsPieņemts: 02.11.1995.Stājas spēkā: 01.01.1996.
   Attēlotā redakcija: 01.01.2002. - 19.03.2002. Vēsturiskā
   Grozījumi:
   06.11.1996. likums / LV, 201/202 (686/687), 26.11.1996. / Stājas spēkā 10.12.1996.
   27.12.1996. likums / LV, 3/4 (718/719), 07.01.1997. / Stājas spēkā 07.01.1997.
   22.05.1997. likums / LV, 133/135 (848/850), 03.06.1997. / Stājas spēkā 01.06.1997.
   20.11.1997. likums / LV, 315/316 (1030/1031), 05.12.1997. / Stājas spēkā 01.01.1998.
   21.10.1998. likums / LV, 333 (1394), 05.11.1998. / Stājas spēkā 01.01.1999.
   22.04.1999. likums / LV, 140 (1600), 06.05.1999. / Stājas spēkā 01.05.1999.
   05.08.1999. likums / LV, 386/387 (1846/1847), 23.11.1999. / Stājas spēkā 07.12.1999.
   04.11.1999. likums / LV, 386/387 (1846/1847), 23.11.1999. / Stājas spēkā 07.12.1999.
   20.12.2001. likums / LV, 188 (2575), 28.12.2001. / Stājas spēkā 01.01.2002.
   Satura rādītājs:
     * I nodaļa Vispārīgie noteikumi
          * 1.pants. Likumā lietotie termini
          * 2.pants. Likuma uzdevums
          * 3.pants. Tiesības uz valsts sociālās apdrošināšanas pensiju
          * 4.pants. Valsts obligātajai pensiju apdrošināšanai pakļautās personas
          * 5.pants. Gada ienākums, no kura tiek izdarītas sociālās apdrošināšanas
            iemaksas, un šo iemaksu apjoms
          * 6. pants. Līdzekļi valsts pensiju izmaksāšanai
          * 7.pants. Valsts pensiju veidi
          * 8.pants. Apmēra ziņā lielākās valsts pensijas piešķiršana
          * 9.pants. Valsts pensijas piešķiršanai nepieciešamais apdrošināšanas stāžs
          * 10.pants. Apdrošināšanas stāža apliecināšana
     * II nodaļa Tiesības uz vecuma, invaliditātes un apgādnieka zaudējuma pensiju
          * 11.pants. Tiesības uz vecuma pensiju
          * 12. pants. Vecuma pensijas aprēķināšana
          * 13.pants. Pensijas aprēķināšanai piemērojamais laika periods (gados), par
            kuru no pensijas piešķiršanas gada tiek plānota vecuma pensijas izmaksa
          * 14.pants. Tiesības uz invaliditātes pensiju
          * 15.pants. Invaliditātes noteikšana
          * 16.pants. Invaliditātes pensijas aprēķināšana
          * 17.pants. Invaliditātes pensijas izmaksas pārtraukšana
          * 18.pants. Tiesības uz apgādnieka zaudējuma pensiju
          * 19.pants. Ģimenes locekļi, kuriem ir tiesības uz apgādnieka zaudējuma
            pensiju
          * 20.pants. Par apgādājamiem uzskatāmie ģimenes locekļi
          * 21.pants. Adoptētā tiesības uz apgādnieka zaudējuma pensiju
          * 22.pants. Padēla un pameitas tiesības uz apgādnieka zaudējuma pensiju
          * 23.pants. Apgādnieka zaudējuma pensijas aprēķināšana
          * 24.pants. Valsts pensijas apmēra palielināšana sakarā ar apdrošināšanas
            iemaksu veikšanu par periodu pēc pensijas piešķiršanas
          * 24.^1 pants. Valsts pensijas apmēra palielināšana sakarā ar pievienoto
            fondētās pensijas kapitālu un papildpensijas kapitālu
          * 25.pants. Piešķirtās valsts pensijas pārrēķināšanas gadījumi un termiņi
          * 26.pants. Valsts pensijas palielināšana atkarībā no patēriņa cenu un
            apdrošināšanas iemaksu algas indeksa izmaiņām
          * 26.^1 pants. Vidējā apdrošināšanas iemaksu alga
     * III nodaļa Valsts pensijas piešķiršana
          * 27.pants. Valsts pensijas pieprasīšanas kārtība
          * 28.pants. Valsts pensiju piešķiršana un pārrēķināšana Valsts sociālās
            apdrošināšanas aģentūras filiālē
          * 29.pants. Valsts sociālās apdrošināšanas aģentūras filiāles lēmuma
            pārsūdzēšanas kārtība
          * 30.pants. Valsts pensijas piešķiršanas termiņi
          * 31.pants. Valsts pensijas piešķiršanas termiņš sakarā ar pensijas veida
            maiņu
     * IV nodaļa Valsts pensijas izmaksa
          * 32.pants. Valsts pensijas izmaksāšanas kārtība
          * 33.pants. Avansi
          * 34. pants. Valsts pensijas saņēmēja pienākumi
          * 35.pants. Valsts pensijas izmaksa par pagājušo laiku
          * 36.pants. Ieturējumi no valsts pensijas
          * 37.pants. Sakarā ar pensijas saņēmēja nāvi nesaņemtās pensijas un
            apbedīšanas pabalsta izmaksāšana
          * 38.pants. Pensijas izmaksa personām, kuras izbrauc uz ārvalstīm
     * Pārejas noteikumi
          * 1. punkts
          * 2. punkts
          * 2.^1 punkts
          * 3. punkts
          * 4. punkts
          * 5. punkts
          * 6. punkts
          * 7. punkts
          * 8. punkts
          * 9. punkts
          * 10. punkts
          * 11. punkts
          * 12. punkts
          * 13. punkts
          * 14. punkts
          * 15. punkts
          * 16. punkts
          * 17. punkts
          * 18. punkts
          * 19. punkts
          * 20. punkts
          * 21. punkts
          * 22. punkts
          * 23. punkts
          * 24. punkts
          * 25. punkts
          * 26. punkts
          * 27. punkts
          * 28. punkts
          * 29. punkts
          * 30. punkts
          * 31. punkts
          * 32. punkts
          * 33. punkts
          * 34. punkts
          * 35. punkts
   Saeima ir pieņēmusi un Valsts
   prezidents izsludina šādu likumu:
   Par valsts pensijām
   I nodaļa
   Vispārīgie noteikumi

   1.pants. Likumā lietotie termini

   Likumā ir lietoti šādi termini:

   1) apdrošināšanas stāžs — pilnos gados izteikts laika periods, kurā sociāli
   apdrošinātā persona (turpmāk — apdrošinātā persona) pati veikusi sociālās
   apdrošināšanas iemaksas vai par to veiktas vai no 2001.gada 14.marta bija jāveic
   sociālās apdrošināšanas iemaksas, kas attiecas uz tām sociāli apdrošināmajām
   personām, kuras apdrošināšanas iemaksas veic ar citu personu starpniecību vai par
   kurām maksājumus izdara citas personas;

   2) (izslēgts ar 20.12.2001. likumu);

   3) apdrošināšanas iemaksas — sociālās apdrošināšanas iemaksas, ko pensiju
   apdrošināšanai un invaliditātes apdrošināšanai par apdrošināto personu veicis darba
   devējs vai pati apdrošinātā persona vai kas veiktas no valsts pamatbudžeta vai
   attiecīgajiem sociālās apdrošināšanas speciālajiem budžetiem, vai — no 2001.gada
   14.marta — arī iemaksas, kas bija jāveic par tām sociāli apdrošināmajām personām,
   kuras apdrošināšanas iemaksas veic ar citu personu starpniecību vai par kurām
   maksājumus izdara citas personas;

   4) apdrošināšanas iemaksu alga — ienākumi, no kuriem izdarītas un no 2001.gada
   14.marta aprēķinātas sociālās apdrošināšanas iemaksas;

   5) apdrošināšanas iemaksu algas indekss — kārtējā un iepriekšējā gada apdrošināšanas
   iemaksu algu summu attiecība.

   (Ar grozījumiem, kas izdarīti ar 20.11.1997. un 20.12.2001. likumu, kas stājas spēkā
   01.01.2002.)

   2.pants. Likuma uzdevums

   Šā likuma uzdevums ir noteikt:

   1) uz apdrošināšanas iemaksām balstītas valsts obligātās pensiju apdrošināšanas
   sistēmas principus;

   2) kārtību, kādā valsts sociālās apdrošināšanas pensiju nodrošina vecuma,
   invaliditātes un apgādnieka zaudējuma gadījumā.

   3.pants. Tiesības uz valsts sociālās apdrošināšanas pensiju

   Tiesības uz valsts sociālās apdrošināšanas pensiju (turpmāk — valsts pensija)
   saskaņā ar šā likuma nosacījumiem ir Latvijas teritorijā dzīvojošām personām, kas
   bijušas pakļautas valsts obligātajai pensiju apdrošināšanai.

   (Ar grozījumiem, kas izdarīti ar 20.12.2001. likumu, kas stājas spēkā 01.01.2002.)

   4.pants. Valsts obligātajai pensiju apdrošināšanai pakļautās personas

   (Izslēgts ar 20.11.1997. likumu, kas stājas spēkā 01.01.1998.)

   5.pants. Gada ienākums, no kura tiek izdarītas sociālās apdrošināšanas iemaksas, un
   šo iemaksu apjoms

   (Izslēgts ar 20.11.1997. likumu, kas stājas spēkā 01.01.1998.)

   6. pants. Līdzekļi valsts pensiju izmaksāšanai

   (Izslēgts ar 20.11.1997. likumu, kas stājas spēkā 01.01.1998.)

   7.pants. Valsts pensiju veidi

   Saskaņā ar šo likumu ir šādi valsts pensiju veidi:

   1) vecuma pensija;

   2) invaliditātes pensija;

   3) apgādnieka zaudējuma pensija.

   8.pants. Apmēra ziņā lielākās valsts pensijas piešķiršana

   Apdrošinātajai personai, kurai vienlaikus ir tiesības uz dažāda veida valsts
   pensijām, piešķirama apmēra ziņā lielākā valsts pensija. Pensiju var pieprasīt
   jebkurā laikā bez termiņa ierobežojuma, tiklīdz radušās tiesības uz to.

   9.pants. Valsts pensijas piešķiršanai nepieciešamais apdrošināšanas stāžs

   (1) Valsts pensijas apmērs ir atkarīgs no apdrošināšanas stāža, kurā ieskaitāmi
   mēneši, kuros veiktas vai bija jāveic apdrošināšanas iemaksas attiecīgajam sociālās
   apdrošināšanas veidam.

   (2) Apdrošināšanas stāžu veido apdrošināšanas iemaksu periodi, kuru laikā:

   1) persona bijusi obligāti sociāli apdrošināmā persona kā:

   a) darba ņēmējs, par kuru veiktas vai bija jāveic apdrošināšanas iemaksas,

   b) pašnodarbinātais, kurš veicis apdrošināšanas iemaksas;

   2) apdrošinātā persona atzīta par invalīdu, nestrādā un par šo personu no
   invaliditātes, maternitātes un slimības speciālā budžeta izdarītas apdrošināšanas
   iemaksas. Aprēķinot vecuma pensiju, minētās apdrošinātās personas invaliditātes
   laiks ņemams vērā tikai līdz vecuma pensijas piešķiršanai nepieciešamā vecuma
   sasniegšanai;

   3) apdrošinātā persona saskaņā ar likumu "Par obligāto sociālo apdrošināšanu pret
   nelaimes gadījumiem darbā un arodslimībām" saņem sakarā ar slimību vai darbspēju
   zaudējumu slimības pabalstu vai atlīdzību par darbspēju zaudējumu un par šo personu
   no darba negadījumu speciālā budžeta izdarītas apdrošināšanas iemaksas. Apdrošinātā
   persona atzīta par invalīdu sakarā ar nelaimes gadījumu darbā vai arodslimību,
   nestrādā un par šo personu no darba negadījumu speciālā budžeta izdarītas
   apdrošināšanas iemaksas. Aprēķinot vecuma pensiju, minētās apdrošinātās personas
   invaliditātes laiks ņemams vērā tikai līdz vecuma pensijas piešķiršanai nepieciešamā
   vecuma sasniegšanai;

   4) apdrošinātā persona saņem bezdarbnieka pabalstu un saskaņā ar likumu "Par
   obligāto sociālo apdrošināšanu bezdarba gadījumam" par šo personu no nodarbinātības
   speciālā budžeta izdarītas apdrošināšanas iemaksas;

   5) persona, nebūdama darbā slimības dēļ, saņem slimības vai maternitātes pabalstu un
   par šo personu no invaliditātes, maternitātes un slimības speciālā budžeta izdarītas
   apdrošināšanas iemaksas;

   6) persona ir brīvprātīgi pievienojusies sociālajai apdrošināšanai un veikusi
   apdrošināšanas iemaksas attiecīgajam sociālās apdrošināšanas veidam.

   (3) Ja apdrošināšanas iemaksas izdarītas no valsts pamatbudžeta, apdrošināšanas
   stāžu veido arī šādi apdrošināšanas iemaksu periodi:

   1) obligātais aktīvais militārais dienests;

   2) (izslēgts ar 27.12.1996. likumu);

   3) laiks bērna kopšanai, līdz viņš sasniedz pusotra gada vecumu;

   4) laiks, kad persona, kuras laulātais (kam piešķirts diplomātiskais rangs saskaņā
   ar "Diplomātiskā un konsulārā dienesta likumu") pilda diplomātisko un konsulāro
   dienestu ārvalstīs, uzturas attiecīgajā ārvalstī kā diplomātisko un konsulāro
   dienestu pildošas personas laulātais.

   (Ar grozījumiem, kas izdarīti ar 06.11.1996., 27.12.1996., 20.11.1997. un
   20.12.2001. likumu, kas stājas spēkā 01.01.2002.)

   10.pants. Apdrošināšanas stāža apliecināšana

   Apdrošināšanas stāžu apliecina Valsts sociālās apdrošināšanas aģentūrā uzkrātie
   dati, kas pierāda apdrošināšanas iemaksu izdarīšanu.

   (Ar grozījumiem, kas izdarīti ar 20.11.1997. likumu, kas stājas spēkā 01.01.1998.)

   II nodaļa
   Tiesības uz vecuma, invaliditātes un apgādnieka zaudējuma pensiju

   11.pants. Tiesības uz vecuma pensiju

   (1) Tiesības uz vecuma pensiju ir sievietēm un vīriešiem, kuri sasnieguši 62 gadu
   vecumu un kuru apdrošināšanas stāžs nav mazāks par 10 gadiem.

   (2) (Izslēgta ar 05.08.1999. likumu.)

   (3) (Izslēgta ar 20.12.2001. likumu.)

   (4) Personai, kuras apdrošināšanas stāžs nav mazāks par 30 gadiem un kura ir
   izaudzinājusi līdz astoņu gadu vecumam piecus vai vairāk bērnus vai bērnu invalīdu,
   ir tiesības pieprasīt vecuma pensiju piecus gadus pirms šā panta pirmajā daļā
   noteiktā vecuma sasniegšanas (ievērojot likuma pārejas noteikumu 8.punktu).

   (Ar grozījumiem, kas izdarīti ar 05.08.1999., 04.11.1999. un 20.12.2001. likumu, kas
   stājas spēkā 01.01.2002.)

   12. pants. Vecuma pensijas aprēķināšana

   (1) Vecuma pensiju aprēķina pēc šādas formulas:

                                        P = K / G

   P — gada pensija, kuras divpadsmitā daļa ir mēneša pensija;

   K — apdrošinātās personas pensijas kapitāls, ko veido šīs personas personīgajā kontā
   reģistrētā apdrošināšanas iemaksu summa un ikgadējais kapitāla pieaugums. Pensijas
   kapitāls ir atkarīgs no apdrošināšanas iemaksu algas indeksa, ko nosaka Labklājības
   ministrija. Pensijas kapitāls, kuram piemēroti apdrošināšanas iemaksu algas indeksi,
   ņemot vērā apdrošinātās personas izvēli, pieprasot vecuma pensiju, papildināms ar:

   1) fondētās pensijas kapitālu, kas uzkrāts atbilstoši Valsts fondēto pensiju
   likumam;

   2) papildpensijas kapitālu, kas uzkrāts atbilstoši likumam "Par privātajiem pensiju
   fondiem";

   G — laika posms (gados), par kuru no pensijas piešķiršanas gada tiek plānota vecuma
   pensijas izmaksa.

   (2) Personām, kurām piešķirta vecuma pensija, sasniedzot šā likuma 11.panta pirmajā
   daļā noteikto vecumu, pensijas apmērs nedrīkst būt mazāks par Ministru kabineta
   noteikto minimālo vecuma pensiju.

   (3) Apdrošinātā persona katru gadu saņem informāciju no Valsts sociālās
   apdrošināšanas aģentūras par tās personīgajā kontā reģistrēto pensijas kapitālu.

   (Ar grozījumiem, kas izdarīti ar 22.05.1997., 20.11.1997., 04.11.1999. un
   20.12.2001. likumu, kas stājas spēkā 01.01.2002.)

   13.pants. Pensijas aprēķināšanai piemērojamais laika periods (gados), par kuru no
   pensijas piešķiršanas gada tiek plānota vecuma pensijas izmaksa

   Ministru kabinets, pamatojoties uz Valsts statistikas komitejas datiem un
   Labklājības ministrijas aprēķiniem, nosaka pensijas aprēķināšanai piemērojamo
   plānoto vecuma pensijas izmaksas laika periodu (gados), par kuru no vecuma pensijas
   piešķiršanas gada tiek plānota vecuma pensijas izmaksa. To ik gadus publicē
   laikrakstā "Latvijas Vēstnesis".

   14.pants. Tiesības uz invaliditātes pensiju

   (1) Pirms šā likuma 11.pantā noteiktā vecuma sasniegšanas tiesības uz invaliditātes
   pensiju saskaņā ar šo likumu ir apdrošinātajām personām ar apdrošināšanas stāžu, kas
   nav mazāks par trim gadiem, ja tās atzītas par invalīdiem, izņemot personas, kuru
   invaliditātes cēlonis ir nelaimes gadījums darbā vai arodslimība.

   (2) Personām, kuru invaliditātes cēlonis ir nelaimes gadījums darbā vai arodslimība,
   invaliditātes pensiju piešķir un izmaksā saskaņā ar likumu "Par obligāto sociālo
   apdrošināšanu pret nelaimes gadījumiem darbā vai arodslimībām".

   (Ar grozījumiem, kas izdarīti ar 27.12.1996. likumu, kas stājas spēkā 07.01.1997.)

   15.pants. Invaliditātes noteikšana

   Invaliditātes iedalījumu un cēloni, kā arī invaliditātes iestāšanās laiku un ilgumu
   nosaka veselības un darbspēju ekspertīzes ārstu komisija.

   16.pants. Invaliditātes pensijas aprēķināšana

   (1) Invaliditātes pensiju atkarībā no tā, kāda invaliditātes grupa ir noteikta —
   pirmā, otrā vai trešā —, piešķir:

   1) I un II grupas invaliditātes gadījumā pēc šādas formulas:

   I grupas invalīdiem
                                           ASi
                              P= 0,45 x Vi + ——— x Vi x 0,1
                                           ASie

   II grupas invalīdiem
                                           ASi
                              P = 0,4 x Vi + ——— x Vi x 0,1
                                           ASie

   P — pensija,

   Vi — apdrošinātās personas vidējā apdrošināšanas iemaksu alga par jebkuriem 36
   mēnešiem pēc kārtas (neatkarīgi no tā, cik ilgs bijis pārtraukums darbā) pēdējo
   piecu gadu laikā pirms invaliditātes pensijas piešķiršanas. Mēneši, kuros
   invaliditātes pensijas pieprasītājs nostrādājis nepilnu darba dienu skaitu,
   invaliditātes pensijas aprēķināšanai ņemami vērā kā pilni darba mēneši. Ja piecu
   gadu laikā pirms invaliditātes pensijas piešķiršanas ir nostrādāts mazāk par 36
   mēnešiem, vidējā apdrošināšanas iemaksu alga aprēķināma par faktiski nostrādātajiem
   darba mēnešiem,

   ASi — apdrošinātās personas individuālais apdrošināšanas stāžs,

   ASie — maksimāli iespējamais apdrošināšanas stāžs no likumā "Par valsts sociālo
   apdrošināšanu" noteiktā vecuma sasniegšanas līdz šā likuma 11. panta pirmajā daļā
   noteiktā vecuma sasniegšanai;

   2) III grupas invaliditātes gadījumā — valsts sociālā nodrošinājuma pabalsta līmenī.

   (2) I un II grupas invaliditātes pensijas apmērs nedrīkst būt mazāks par valsts
   sociālā nodrošinājuma pabalstu, kuram piemērots šāds koeficients:

   I grupas invaliditātes gadījumā — 1,6;

   II grupas invaliditātes gadījumā — 1,4.

   (3) Ja persona piecus gadus pirms invaliditātes pensijas piešķiršanas nav bijusi
   pakļauta invaliditātes apdrošināšanai, invaliditātes pensija piešķirama apmērā, kāds
   atbilstoši invaliditātes grupai noteikts šā panta pirmās daļas 2.punktā un šā panta
   otrajā daļā.

   (4) Mainoties invaliditātes grupai, invaliditātes pensijas apmērs pārrēķināms no
   invaliditātes atkārtotas noteikšanas dienas šajā pantā noteiktajā kārtībā, ņemot
   vērā apdrošinātās personas individuālo un maksimāli iespējamo apdrošināšanas stāžu
   un vidējo (aktualizēto) apdrošināšanas iemaksu algu, kāda bija ņemta vērā, aprēķinot
   (pārrēķinot) invaliditātes pensiju līdz invaliditātes grupas maiņas dienai.

   (Ar grozījumiem, kas izdarīti ar 27.12.1996., 21.10.1998. un 20.12.2001. likumu, kas
   stājas spēkā 01.01.2002.)

   17.pants. Invaliditātes pensijas izmaksas pārtraukšana

   (1) Invalīdiem, kas sasnieguši šā likuma 11.panta pirmajā daļā noteikto vecumu,
   invaliditātes pensijas vietā piešķirama vecuma pensija.

   (2) (Izslēgta ar 05.08.1999. likumu.)

   (3) Vecuma pensija aprēķināma šā likuma 12.pantā noteiktajā kārtībā.

   (Ar grozījumiem, kas izdarīti ar 05.08.1999. likumu, kas stājas spēkā 07.12.1999.
   Sk. 05.08.1999. likuma Pārejas noteikumus.)

   18.pants. Tiesības uz apgādnieka zaudējuma pensiju

   (1) Tiesības uz apgādnieka zaudējuma pensiju, ja apgādnieks ir bijis apdrošinātā
   persona, saskaņā ar šo likumu ir viņa ģimenes locekļiem neatkarīgi no apgādnieka
   nāves cēloņa, izņemot šā panta otrajā daļā minēto gadījumu.

   (2) Ja apgādnieka nāves cēlonis ir nelaimes gadījums darbā vai arodslimība,
   apgādnieka zaudējuma pensiju piešķir un izmaksā saskaņā ar likumu "Par obligāto
   sociālo apdrošināšanu pret nelaimes gadījumiem darbā vai arodslimībām".

   19.pants. Ģimenes locekļi, kuriem ir tiesības uz apgādnieka zaudējuma pensiju

   (1) Tiesības uz apgādnieka zaudējuma pensiju ir darba nespējīgiem mirušā apgādnieka
   ģimenes locekļiem, kas bijuši viņa apgādībā (20.pants). Mirušā bērniem apgādnieka
   zaudējuma pensiju piešķir neatkarīgi no tā, vai viņi ir bijuši mirušā apgādībā.

   (2) Par darba nespējīgiem ģimenes locekļiem uzskatāmi:

   1) bērni, kas ir jaunāki par 18 gadiem, kā arī bērni neatkarīgi no vecuma, ja viņi
   kļuvuši par invalīdiem pirms 18 gadu vecuma sasniegšanas;

   2) brāļi, māsas un mazbērni, kas ir jaunāki par 18 gadiem, ja viņiem nav darbspējīgu
   vecāku, kā arī brāļi, māsas un mazbērni neatkarīgi no vecuma, ja viņiem nav
   darbspējīgu vecāku un ja viņi kļuvuši par invalīdiem pirms 18 gadu vecuma
   sasniegšanas.

   (3) Šā likuma noteikumi, kas skar mirušā ģimeni, attiecas arī uz bezvēsts prombūtnē
   esošā ģimeni, ja apgādnieka bezvēsts prombūtne ir atzīta likumā noteiktajā kārtībā.

   (4) Par darba nespējīgiem ģimenes locekļiem uzskatāmas arī šā panta otrajā un
   trešajā daļā norādītās personas, ja tās laikā, kad iestājusies apgādnieka nāve vai
   vēlāk, mācās vai studē vispārējās, profesionālās izglītības iestādēs vai augstskolās
   dienas nodaļā (pilna laika klātienē) un nav vecākas par 24 gadiem.

   (Ar grozījumiem, kas izdarīti ar 20.12.2001. likumu, kas stājas spēkā 01.01.2002.)

   20.pants. Par apgādājamiem uzskatāmie ģimenes locekļi

   Mirušā ģimenes locekļi uzskatāmi par viņa apgādībā bijušiem, ja tas viņus uzturēja
   vai viņi no tā saņēma palīdzību, kas viņiem bija pastāvīgs un galvenais eksistences
   līdzekļu avots.

   21.pants. Adoptētā tiesības uz apgādnieka zaudējuma pensiju

   (1) Adoptētajam ir tādas pašas tiesības uz apgādnieka zaudējuma pensiju kā īstajiem
   bērniem.

   (2) Tiesības uz apgādnieka zaudējuma pensiju, kas adoptētajam bija radušās pirms
   adopcijas, saglabājas.

   22.pants. Padēla un pameitas tiesības uz apgādnieka zaudējuma pensiju

   Padēlam un pameitai, ja viņi no vecākiem nav saņēmuši līdzekļus uzturam (alimentus),
   ir tādas pašas tiesības uz apgādnieka zaudējuma pensiju kā īstajiem bērniem.

   23.pants. Apgādnieka zaudējuma pensijas aprēķināšana

   (1) Šā likuma 19.pantā norādītajiem mirušā apgādnieka ģimenes locekļiem apgādnieka
   zaudējuma pensiju aprēķina no apgādnieka iespējamās vecuma pensijas šādā apmērā:

   1) vienam bērnam — 50 procenti no pensijas;

   2) diviem bērniem — 75 procenti no pensijas;

   3) trim un vairāk bērniem — 90 procenti no pensijas, bet ne mazāk par 50 procentiem
   no valsts sociālā nodrošinājuma pabalsta apmēra katram bērnam.

   (2) Bērniem, kuri zaudējuši abus vecākus, apgādnieka zaudējuma pensiju aprēķina šā
   panta pirmajā daļā noteiktajā kārtībā no tēva un mātes iespējamām vecuma pensijām.
   Par abiem vecākiem piešķirtās apgādnieka zaudējuma pensijas kopējais apmērs nedrīkst
   būt mazāks par šā panta ceturtajā daļā noteikto apmēru, ievērojot to, ka apgādnieka
   zaudējuma pensijas apmērs par katru no mirušajiem vecākiem nedrīkst būt mazāks par
   50 procentiem no valsts sociālā nodrošinājuma pabalsta katram bērnam.

   (3) Iespējamā vecuma pensija aprēķināma šā likuma 12.panta pirmajā un otrajā daļā
   noteiktajā kārtībā, pieņemot, ka līdz mēnesim, kurā apgādnieks sasniegtu vecuma
   pensijas piešķiršanai nepieciešamo vecumu, ir veiktas apdrošināšanas iemaksas no
   tādas apdrošināšanas iemaksu algas, kāda apgādniekam vidēji bija darba vai tam
   pielīdzinātajos periodos, bet tad, ja vidējā apdrošināšanas iemaksu alga šajos
   periodos ir bijusi mazāka par 40 procentiem no valstī noteiktās vidējās
   apdrošināšanas iemaksu algas (kalendāra gadā, kas beidzas gadu pirms tā gada, kurā
   tiek piešķirta pensija), vai arī tad, ja apgādniekam pēc šā likuma spēkā stāšanās
   vispār nav bijis darba un tam pielīdzināto periodu, — no valstī noteiktās vidējās
   apdrošināšanas iemaksu algas 40 procentiem (kalendāra gadā, kas beidzas gadu pirms
   tā gada, kurā tiek piešķirta pensija).

   (4) Šajā pantā noteiktajā kārtībā aprēķinātās pensijas kopējais apmērs nedrīkst būt
   mazāks par valsts sociālā nodrošinājuma pabalsta apmēru.

   (5) Ja apgādnieka zaudējuma pensijas apmērs, kas aprēķināts, ievērojot apgādnieka
   apdrošināšanas iemaksas, nesasniedz šā panta pirmajā daļā noteikto apmēru, starpība
   tiek segta no valsts pamatbudžeta Ministru kabineta noteiktajā kārtībā.

   (6) Ja apgādnieka zaudējuma pensija par vienu no vecākiem ir jau piešķirta
   (neatkarīgi no tās piešķiršanas laika), tā netiek pārrēķināta, zaudējot otru no
   vecākiem. Par otru no vecākiem apgādnieka zaudējuma pensijas daļu piešķir termiņos,
   kādi norādīti šā likuma 30.panta ceturtajā daļā, un aprēķina kārtībā, kāda noteikta
   šā panta pirmajā daļā, ievērojot nosacījumus, kādi attiecībā uz apgādnieka zaudējuma
   pensijas apmēru minēti šā panta otrajā daļā.

   (7) Apgādnieka zaudējuma pensijas saņēmējam ir tiesības pieprasīt no kopējā pensijas
   apmēra izdalīt viņam pienākošos pensijas daļu. Pensijas daļu izdala šā likuma
   30.panta ceturtajā daļā noteiktajos termiņos, ņemot vērā jau izmaksātās pensijas
   summas.

   (Ar grozījumiem, kas izdarīti ar 06.11.1996., 21.10.1998. un 20.12.2001. likumu, kas
   stājas spēkā 01.01.2002.)

   24.pants. Valsts pensijas apmēra palielināšana sakarā ar apdrošināšanas iemaksu
   veikšanu par periodu pēc pensijas piešķiršanas

   (1) Ja par periodu pēc vecuma vai invaliditātes pensijas piešķiršanas ir veiktas vai
   bija jāveic apdrošināšanas iemaksas ne mazāk kā 12 mēnešus, piešķirtā pensija,
   pamatojoties uz tās saņēmēja pieprasījumu, pārrēķināma, bet ne biežāk kā reizi
   trijos gados.

   (2) Pārrēķināto vecuma pensiju veido agrāk piešķirtā (pārrēķinātā) pensija, neņemot
   vērā šā likuma 12.panta otrajā daļā minētos nosacījumus, un pensija, kas saskaņā ar
   šā likuma 12.panta pirmajā daļā noteikto kārtību aprēķināta, ņemot vērā pensijas
   kapitālu, ko persona uzkrājusi gada vai ilgākā laikā pēc pensijas piešķiršanas
   (pārrēķināšanas).

   (3) (Izslēgta ar 05.08.1999. likumu)

   (4) (Izslēgta ar 05.08.1999. likumu)

   (Ar grozījumiem, kas izdarīti ar 06.11.1996., 27.12.1996., 05.08.1999. un
   20.12.2001. likumu, kas stājas spēkā 01.01.2002.)

   24.^1 pants. Valsts pensijas apmēra palielināšana sakarā ar pievienoto fondētās
   pensijas kapitālu un papildpensijas kapitālu

   Valsts pensiju šā likuma 24.panta otrajā daļā noteiktajā kārtībā ir tiesības
   pārrēķināt sakarā ar pievienoto fondētās pensijas kapitālu un papildpensijas
   kapitālu neatkarīgi no to uzkrāšanas ilguma.

   (20.12.2001. likuma redakcijā, kas stājas spēkā 01.01.2002.)

   25.pants. Piešķirtās valsts pensijas pārrēķināšanas gadījumi un termiņi

   (1) Tiesības uz valsts pensijas palielināšanu var iegūt sakarā ar:

   1) apdrošināšanas iemaksu papildināšanu šā likuma 24.pantā noteiktajā kārtībā;

   2) to ģimenes locekļu skaita palielināšanos, kuriem ir tiesības uz apgādnieka
   zaudējuma pensiju;

   3) fondētās pensijas kapitāla pievienošanu;

   4) papildpensijas kapitāla pievienošanu.

   (2) Ja ir iegūtas tiesības uz valsts pensijas palielināšanu, pensiju pārrēķina šādos
   termiņos:

   1) šā panta pirmās daļas 1.punktā noteiktajā gadījumā — ar tā mēneša pirmo dienu,
   kurā pensionārs pieprasījis pārrēķināt pensiju, ja attiecīgo iesniegumu un visus
   nepieciešamos dokumentus viņš iesniedzis līdz 15.datumam ieskaitot, un ar nākamā
   mēneša pirmo dienu, ja iesniegums un visi nepieciešamie dokumenti iesniegti pēc
   15.datuma;

   2) šā panta pirmās daļas 2.punktā noteiktajā gadījumā — šā likuma 30.panta ceturtajā
   daļā noteiktajā termiņā;

   3) šā panta pirmās daļas 3.punktā noteiktajā gadījumā — ar dienu, kad pensionārs
   pieprasījis pārrēķināt pensiju;

   4) šā panta pirmās daļas 4.punktā noteiktajā gadījumā — ar dienu, kad papildpensijas
   kapitāls ieskaitīts valsts pensiju speciālajā budžetā.

   (3) Ja ir samazinājies ģimenes locekļu skaits, kuriem ir tiesības uz apgādnieka
   zaudējuma pensiju, apgādnieka zaudējuma pensiju pārrēķina ar dienu, kad minētie
   apstākļi iestājušies.

   (20.12.2001. likuma redakcijā, kas stājas spēkā 01.01.2002.)

   26.pants. Valsts pensijas palielināšana atkarībā no patēriņa cenu un apdrošināšanas
   iemaksu algas indeksa izmaiņām

   Valsts pensijas apmērs pārskatāms Ministru kabineta noteiktajā kārtībā ik gadu,
   ņemot vērā faktisko patēriņa cenu indeksu un 50 procentus no apdrošināšanas iemaksu
   algas reālā pieauguma indeksa.

   (20.12.2001. likuma redakcijā, kas stājas spēkā 01.01.2002.)

   26.^1 pants. Vidējā apdrošināšanas iemaksu alga

   Vidējo apdrošināšanas iemaksu algu nosaka Labklājības ministrija.

   (21.10.1998. likuma redakcijā, kas stājas spēkā 01.01.1999.)

   III nodaļa
   Valsts pensijas piešķiršana

   27.pants. Valsts pensijas pieprasīšanas kārtība

   Pensijas pieprasījums un pensijas piešķiršanai nepieciešamie dokumenti personīgi vai
   ar darba devēja starpniecību iesniedzami Valsts sociālās apdrošināšanas aģentūras
   filiālei pēc pensijas pieprasītāja dzīvesvietas.

   (Ar grozījumiem, kas izdarīti ar 20.11.1997. un 05.08.1999. likumu, kas stājas spēkā
   07.12.1999. Sk. 05.08.1999. likuma Pārejas noteikumus.)

   28.pants. Valsts pensiju piešķiršana un pārrēķināšana Valsts sociālās apdrošināšanas
   aģentūras filiālē

   (1) Pensijas pieprasījumu un pensijas piešķiršanai (pārrēķināšanai) nepieciešamos
   dokumentus, kā arī datus par pensijas pieprasītāja veikto apdrošināšanas iemaksu
   periodu un apjomu izskata Valsts sociālās apdrošināšanas aģentūras filiāle, un tās
   vadītājs pieņem attiecīgu lēmumu.

   (2) Ja pensijas pieprasījums tiek noraidīts, lēmumā norādāmi atteikuma iemesli.

   (20.12.2001. likuma redakcijā, kas stājas spēkā 01.01.2002.)

   29.pants. Valsts sociālās apdrošināšanas aģentūras filiāles lēmuma pārsūdzēšanas
   kārtība

   (1) Sūdzību sakarā ar Valsts sociālās apdrošināšanas aģentūras filiāles lēmumu var
   iesniegt Valsts sociālās apdrošināšanas aģentūrai.

   (2) Strīdi par šajā likumā paredzēto tiesību realizēšanu izskatāmi tiesā likumā
   noteiktajā kārtībā.

   (Ar grozījumiem, kas izdarīti ar 20.11.1997. un 05.08.1999. likumu, kas stājas spēkā
   07.12.1999. Sk. 05.08.1999. likuma Pārejas noteikumus.)

   30.pants. Valsts pensijas piešķiršanas termiņi

   (1) Vecuma pensiju piešķir uz mūžu.

   (2) Invaliditātes pensiju piešķir uz visu Veselības un darbspēju ekspertīzes ārstu
   komisijas noteikto invaliditātes laiku, bet ne ilgāk kā līdz šā likuma 11.pantā
   noteiktā vecuma sasniegšanai.

   (3) Apgādnieka zaudējuma pensiju piešķir uz laiku, kamēr mirušā ģimenes loceklis
   tiek uzskatīts par darba nespējīgu saskaņā ar šā likuma 19. pantu.

   (4) Pensiju piešķir ar dienu, kad radušās tiesības uz pensiju, taču ne agrāk kā 12
   mēnešus pirms pensijas pieprasījuma un pensijas piešķiršanai nepieciešamo dokumentu
   iesniegšanas dienas.

   (5) Pensija, uz kuru likumā noteiktajos gadījumos ir zaudētas tiesības, atjaunojama
   ar dienu, kad no jauna iegūtas tiesības uz to. Atjaunojot pensijas izmaksu, pensija
   pārskatāma saskaņā ar šā likuma 26.pantu. Ja no pensijas izmaksas pārtraukšanas
   dienas pagājuši vairāk nekā trīs gadi, pensiju piešķir no jauna.

   (6) Valsts pensija, kuras izmaksa pārtraukta, pamatojoties uz pensijas saņēmēja
   iesniegumu, atjaunojama (neatkarīgi no izmaksas pārtraukšanas laika) ar dienu, kad
   saņemts iesniegums par pensijas izmaksas atjaunošanu. Atjaunotā pensija par laiku,
   kad tās izmaksa bija pārtraukta, pārskatāma saskaņā ar šā likuma 26.pantu.

   (Ar grozījumiem, kas izdarīti ar 20.11.1997., 05.08.1999. un 20.12.2001. likumu, kas
   stājas spēkā 01.01.2002.)

   31.pants. Valsts pensijas piešķiršanas termiņš sakarā ar pensijas veida maiņu

   Pārejot no viena valsts pensijas veida uz otru, jaunā veida valsts pensijas
   piešķiršanas termiņš nosakāms saskaņā ar šā likuma 30.panta noteikumiem.

   IV nodaļa
   Valsts pensijas izmaksa

   32.pants. Valsts pensijas izmaksāšanas kārtība

   (1) Valsts pensijas izmaksājamas katru mēnesi. Valsts pensija pēc pensijas saņēmēja
   pieprasījuma pārskaitāma viņa norādītajā Latvijas Republikas kredītiestādes vai
   pasta norēķinu sistēmas (PNS) kontā, izmaksājama pakalpojuma sniedzēja noteiktajā
   izmaksas vietā vai piegādājama pensijas saņēmēja dzīvesvietā. Pieprasījums
   pārskaitīt pensiju kontā atjaunojams reizi 12 mēnešos.

   (2) Pensijas saņēmējs var pilnvarot citu personu saņemt pensiju. Nepārtraukti pēc
   vienas pilnvaras pensija izmaksājama ne ilgāk par sešiem mēnešiem.

   (3) (Izslēgta ar 05.08.1999. likumu.)

   (4) (Izslēgta ar 20.12.2001. likumu.)

   (Ar grozījumiem, kas izdarīti ar 05.08.1999., 04.11.1999. un 20.12.2001. likumu, kas
   stājas spēkā 01.01.2002.)

   33.pants. Avansi

   Ja apdrošinātajai personai ir tiesības uz pensiju, bet ir paredzams, ka tās apmēra
   noteikšanai būs nepieciešams ilgs laiks (arhīva izziņu saņemšanai par apdrošināšanas
   stāžu), pensijas pieprasītājam var piešķirt un izmaksāt pensiju avansa veidā,
   nepārsniedzot minimālās vecuma pensijas mēneša apmēru. Avansu izmaksā, ja
   apdrošinātā persona, kurai ir tiesības uz pensiju, to pieprasa. Avansa izmaksu uzsāk
   ne vēlāk kā nākamajā mēnesī pēc pensijas pieprasījuma saņemšanas dienas un turpina
   izmaksāt ne ilgāk par sešiem mēnešiem.

   (Ar grozījumiem, kas izdarīti ar 20.12.2001. likumu, kas stājas spēkā 01.01.2002.)

   34. pants. Valsts pensijas saņēmēja pienākumi

   Valsts pensijas saņēmēja pienākums ir ziņot Valsts sociālās apdrošināšanas aģentūras
   filiālei par tādu apstākļu iestāšanos, kas izraisa pensijas izmaksas pārtraukšanu
   vai grozījumus izmaksājamās pensijas apmērā.

   (Ar grozījumiem, kas izdarīti ar 20.11.1997. un 05.08.1999. likumu, kas stājas spēkā
   07.12.1999. Sk. 05.08.1999. likuma Pārejas noteikumus.)

   35.pants. Valsts pensijas izmaksa par pagājušo laiku

   (1) Aprēķinātās valsts pensijas summas, ko pensijas saņēmējs laikā nav saņēmis,
   izmaksā par pagājušo laiku, bet ne ilgāku par trim gadiem pirms pensijas
   pieprasījuma iesniegšanas dienas.

   (2) Ja aprēķinātās valsts pensijas summas nav laikā saņemtas tās iestādes vainas
   dēļ, kura piešķir vai izmaksā pensiju, pensijas summas reizina ar inflācijas
   pieauguma koeficientu šajā laika periodā.

   36.pants. Ieturējumi no valsts pensijas

   (1) Ieturējumus no valsts pensijas var izdarīt:

   1) pamatojoties uz tiesas nolēmumiem un citu institūciju (amatpersonu) lēmumiem,
   kurus saskaņā ar likumu izpilda tiesas nolēmumu izpildīšanai noteiktajā kārtībā;

   2) pamatojoties uz institūciju (amatpersonu) lēmumiem, kuri izpildāmi bezstrīda
   kārtībā;

   3) pamatojoties uz Valsts sociālās apdrošināšanas aģentūras filiāles vadītāja
   rīkojumu, lai piedzītu tās pensijas summas, kas pensionāram pārmaksātas viņa vainas
   dēļ. Šajā gadījumā ik mēnesi ieturami ne vairāk kā 10 procenti no izmaksājamās
   pensijas.

   (2) Ieturējumi no valsts pensijas aprēķināmi no pensijas saņēmējam izmaksājamās
   summas. Kopējā ieturējumu summa mēnesī nedrīkst pārsniegt 50 procentus no pensijas.
   Ja pensijas izmaksa tiek izbeigta pirms parāda dzēšanas, sociālās apdrošināšanas
   iestādes atlikušo parāda daļu piedzen likumā noteiktajā kārtībā. Ieturējumus no
   invaliditātes pensijas izdara no summas, kura pārsniedz valsts sociālā nodrošinājuma
   pabalstu.

   (Ar grozījumiem, kas izdarīti ar 20.11.1997., 05.08.1999. un 20.12.2001. likumu, kas
   stājas spēkā 01.01.2002.)

   37.pants. Sakarā ar pensijas saņēmēja nāvi nesaņemtās pensijas un apbedīšanas
   pabalsta izmaksāšana

   (1) Izmaksai aprēķinātās pensijas summas, kas nav izmaksātas līdz pensionāra nāvei,
   ir tiesības saņemt pensijas saņēmēja laulātajam un visiem pirmās un otrās pakāpes
   radiniekiem.

   (2) Pensijas saņēmēja nāves gadījumā viņa ģimenei vai personai, kas uzņēmusies
   apbedīšanu, izmaksā apbedīšanas pabalstu divu mēnešu pensijas apmērā.

   38.pants. Pensijas izmaksa personām, kuras izbrauc uz ārvalstīm

   Personām, kuras izbrauc uz pastāvīgu dzīvi ārvalstīs, Latvijas Republikā piešķirtās
   valsts pensijas izmaksa turpināma Ministru kabineta noteiktajā kārtībā, ja
   starptautiskajos līgumos, ko apstiprinājusi Saeima, nav noteikts citādi.

   (20.12.2001. likuma redakcijā, kas stājas spēkā 01.01.2002.)

   Pārejas noteikumi

   1. Latvijas pilsoņiem, repatriantiem, viņu ģimenes locekļiem un pēcnācējiem līdz
   1991.gada 1.janvārim Latvijā un ārpus Latvijas uzkrātie darba un tam pielīdzinātie
   periodi veido apdrošināšanas stāžu, kas nepieciešams valsts pensijas piešķiršanai
   (pārrēķināšanai), neatkarīgi no sociālās apdrošināšanas iemaksu izdarīšanas.
   Ārvalstniekiem un bezvalstniekiem, kuru pastāvīgā dzīvesvieta 1991.gada 1.janvārī
   bija Latvija, apdrošināšanas stāžu veido Latvijā uzkrātie darba un tam pielīdzinātie
   periodi, kā arī ārpus Latvijas uzkrātie darbam pielīdzinātie periodi, kuri minēti šā
   punkta 4., 5. un 10. apakšpunktā. Līdz 1991.gada 1.janvārim, bet šā punkta
   11.apakšpunktā minētajā gadījumā — līdz 1996.gada 1.janvārim apdrošināšanas stāžu
   veido šādi darbam pielīdzinātie periodi:

   1) obligātais aktīvais militārais dienests;

   2) virsdienests karavīriem un dienests virsniekiem Latvijas Republikas armijā,
   Latvijas pilsoņiem — arī PSRS Bruņotajos spēkos, ja viņiem sakarā ar darbību
   Latvijas interesēs atņemta dienesta pakāpe vai viņi iesaukti aktīvajā militārajā
   dienestā pēc obligātā karadienesta vai pēc civilās augstskolas beigšanas, ja nesaņem
   citas valsts pensiju, kuras apmēra noteikšanā ir ņemts vērā šis dienesta periods;

   3) dienests ierindas un komandējošā sastāva amatos iekšlietu iestādēs, izņemot VDK;

   4) mācību laiks augstākajās mācību iestādēs, kā arī citās mācību iestādēs pēc
   vidējās izglītības iegūšanas;

   5) mācību laiks aspirantūras dienas nodaļā, pēcdiploma izglītības un kvalifikācijas
   paaugstināšanas laiks;

   6) individuālais darbs;

   7) laiks, kad kopts I grupas invalīds vai bērns invalīds līdz 16 gadu vecumam, kā
   arī cilvēks, kas sasniedzis 80 gadu vecumu;

   8) laiks, kad māte audzinājusi bērnu līdz 8 gadu vecumam;

   9) algots darbs reliģiskajās organizācijās;

   10) politiski represēto ieslodzījuma vietās, nometinājumā, tajā skaitā PSRS
   Iekšlietu ministrijas Galvenās rūpniecības uzņēmumu celtniecības pārvaldes nr.907
   pārzinātajos darbos, un izsūtījumā, kā arī bēgšanā no šīm vietām pavadītais laiks
   trīskāršā apmērā, bet Galējos Ziemeļos un tiem pielīdzinātajos rajonos — pieckārtīgā
   apmērā. Rajonus, kas uzskatāmi par Galējo Ziemeļu un tiem pielīdzinātajiem rajoniem,
   nosaka Ministru kabinets. Tām personām, kurām šis stāžs noteikts seškārtīgā apmērā,
   aprēķinātais stāžs tiek saglabāts;

   11) laiks, kad apdrošinātā persona atzīta par invalīdu un nestrādā (arī sakarā ar
   nelaimes gadījumu darbā vai arodslimību), bet ne ilgāk kā līdz vecuma pensijas
   piešķiršanai nepieciešamā vecuma sasniegšanai; minētais laiks ņemams vērā tikai
   vecuma pensijas sākuma kapitāla aprēķināšanai.

   (Ar grozījumiem, kas izdarīti ar 06.11.1996., 27.12.1996., 20.11.1997. un
   20.12.2001. likumu, kas stājas spēkā 01.01.2002.)

   2. No 1991. gada 1. janvāra līdz šā likuma spēkā stāšanās dienai apdrošināšanas
   stāžu, kas nepieciešams valsts pensijas piešķiršanai (pārrēķināšanai), veido darbs
   vai tam pielīdzinātie nodarbinātības periodi, kuru laikā kārtotas sociālās
   apdrošināšanas iemaksas. Apdrošināšanas stāžam pielīdzināti šādi nodarbinātības
   periodi:

   1) obligātais aktīvais militārais dienests un alternatīvais dienests;

   2) virsdienests karavīriem un dienests virsniekiem Latvijas Republikas armijā,
   Latvijas pilsoņiem — arī PSRS Bruņotajos spēkos, ja viņiem sakarā ar darbību
   Latvijas interesēs atņemta dienesta pakāpe;

   3) dienests ierindas un komandējošā sastāva amatos iekšlietu iestādēs, izņemot VDK;

   4) mācību laiks augstākajās mācību iestādēs, kā arī citās mācību iestādēs pēc
   vidējās izglītības iegūšanas;

   5) pēcdiploma izglītības un kvalifikācijas paaugstināšanas laiks;

   6) laiks, kad kopts I grupas invalīds vai bērns invalīds līdz 16 gadu vecumam, kā
   arī cilvēks, kas sasniedzis 80 gadu vecumu;

   7) laiks, kad māte audzinājusi bērnu līdz 8 gadu vecumam.

   (Ar grozījumiem, kas izdarīti ar 27.12.1996. un 20.12.2001. likumu, kas stājas spēkā
   01.01.2002.)

   2.^1 Šo pārejas noteikumu 1. un 2.punktā noteikto periodu aprēķināšanas,
   pierādīšanas un uzskaites kārtību nosaka Ministru kabinets.

   (20.12.2001. likuma redakcijā, kas stājas spēkā 01.01.2002.)

   3. Izdevumi, kas saistīti ar šo pārejas noteikumu 1. un 2.punktā minēto periodu
   iekļaušanu pensiju aprēķināšanā, sedzami no valsts pensiju speciālā budžeta, izņemot
   izdevumus, kas saistīti ar šo pārejas noteikumu 1.punkta 10.apakšpunktā noteiktajiem
   atvieglojumiem. Izdevumi, kas saistīti ar pensijas apmēra palielināšanu, piemērojot
   šo pārejas noteikumu 1.punkta 10.apakšpunktā, kā arī 10.punkta 3.un 4.apakšpunktā
   noteiktos atvieglojumus, ar 2003.gada 1.janvāri sedzami no valsts pamatbudžeta
   līdzekļiem Ministru kabineta noteiktajā kārtībā.

   (20.12.2001. likuma redakcijā, kas stājas spēkā 01.01.2002.)

   4. Apdrošināšanas iemaksas no sociālās apdrošināšanas budžeta līdzekļiem tiek
   izdarītas:

   1) par personu, kurai piešķirts bezdarbnieka statuss un kura saņem bezdarbnieka
   pabalstu, līdz likuma "Par obligāto sociālo apdrošināšanu bezdarba gadījumam" spēkā
   stāšanās dienai;

   2) par nestrādājošu personu, kura atzīta par invalīdu sakarā ar nelaimes gadījumu
   darbā vai arodslimību pirms likuma "Par obligāto sociālo apdrošināšanu pret nelaimes
   gadījumiem darbā un arodslimībām" spēkā stāšanās dienas.

   (27.12.1996. likuma redakcijā, kas stājas spēkā 07.01.1997.)

   5. Personai, kura līdz likuma "Par obligāto sociālo apdrošināšanu pret nelaimes
   gadījumiem darbā un arodslimībām" spēkā stāšanās dienai atzīta par invalīdu sakarā
   ar nelaimes gadījumu darbā vai arodslimību, vai tās nāves gadījumā personai, kas
   bijusi tās apgādībā, invaliditātes pensija vai apgādnieka zaudējuma pensija
   piešķirama un izmaksājama saskaņā ar likumu "Par valsts pensijām". Tas attiecas arī
   uz personu:

   1) kurai invaliditāte sakarā ar nelaimes gadījumu darbā vai arodslimību noteikta pēc
   1997.gada 1.janvāra, bet šī persona cietusi nelaimes gadījumā darbā vai strādājusi
   apstākļos, kas ir cēlonis arodslimībai, līdz šim termiņam;

   2) kuras apgādnieks miris pēc 1997.gada 1.janvāra, bet viņa nāves cēlonis bija līdz
   šim termiņam notikušais nelaimes gadījums darbā vai arodslimība.

   (27.12.1996. likuma redakcijā ar grozījumiem, kas izdarīti ar 20.11.1997. likumu,
   kas stājas spēkā 01.01.1998.)

   6. Par apdrošināto personu iemaksu periodos, kas minēti šā likuma 9.panta trešajā
   daļā, apdrošināšanas iemaksas līdz 1997.gadam tiek izdarītas no sociālās
   apdrošināšanas budžeta līdzekļiem, bet no 1997.gada — no valsts pamatbudžeta
   līdzekļiem.

   7. Pārejas periodā apdrošināšanas stāžu apliecinoši dokumenti ir:

   1) darba grāmatiņa;

   2) darba līgumu grāmatiņa;

   3) dokuments, kas apliecina apdrošināšanas iemaksu izdarīšanu;

   4) citi dokumenti, kas apliecina apdrošināšanas stāžu (izziņas, darba līgumi un to
   izpildi apliecinoši dokumenti u.c.).

   8. Vecuma pensijas piešķiršanai nepieciešamais vecums, kāds līdz šā likuma spēkā
   stāšanās dienai bija noteikts 1990.gada 29.novembra likuma "Par valsts pensijām"
   8.panta otrajā punktā un 9. — 12.pantā, 1996.gadā ir paaugstināms par vienu gadu, un
   ar katra nākamā gada 1.jūliju tas pieaug par sešiem mēnešiem, līdz tiek sasniegts 62
   gadu vecums.

   Vecuma pensijas piešķiršanai nepieciešamais vecums vīriešiem — no 60 līdz 62 gadiem
   — ar 2000.gada 1.janvāri pieaug pakāpeniski — ar katra gada 1.janvāri par sešiem
   mēnešiem.

   (Ar grozījumiem, kas izdarīti ar 05.08.1999., 04.11.1999. un 20.12.2001. likumu, kas
   stājas spēkā 01.01.2002.)

   9. Izdarot grozījumus apdrošināšanas iemaksu tarifos, pārtraucama turpmāka
   apdrošināšanas stāža noteikšana, kas dod tiesības uz pensiju ar atvieglotiem
   noteikumiem par darbu sevišķi kaitīgos un sevišķi smagos darba apstākļos vai
   kaitīgos un smagos darba apstākļos, saglabājot tiesības uz pensiju ar atvieglotiem
   noteikumiem par agrāk nostrādāto laiku, ievērojot vecumu, kāds norādīts šo pārejas
   noteikumu 8.punktā.

   10. Piešķirot pensiju šajā likumā noteiktajā kārtībā (ievērojot nosacījumus, kādi
   norādīti šā punkta 1.apakšpunktā), tās aprēķināšanai uzkrātais pensijas kapitāls
   līdz 2006.gadam indeksējams pēc šajā punktā noteiktajiem koeficientiem šādos
   gadījumos:

   1) to tiesību kompensēšanai, kas līdz šā likuma spēkā stāšanās dienai bija noteiktas
   1990.gada 29.novembra likuma "Par valsts pensijām" 9.— 11.pantā un 12.panta 1. un
   2.punktā, ja nav sasniegts 62 gadu vecums un ievēroti šādi nosacījumi:

   +----------------------------------------------------------------------------------+
   | Kategorijas un nosacījumi                  | Koeficients | Koeficients sievietēm |
   |                                            |  vīriešiem  |                       |
   |--------------------------------------------+-------------+-----------------------|
   | Invalīdi uz mūžu ar apdrošināšanas stāžu   |             |                       |
   | ne mazāku: vīriešiem — par 25 gadiem,      |    1,09     |          1,1          |
   | sievietēm — par 20 gadiem                  |             |                       |
   |--------------------------------------------+-------------+-----------------------|
   | Sievietes, kurām ir pieci vai vairāk bērni |             |                       |
   | vai bērns invalīds kopš bērnības un kuras  |             |                       |
   | ir izaudzinājušas bērnus līdz 8 gadu       |      —      |          1,1          |
   | vecumam, ar apdrošināšanas stāžu ne mazāku |             |                       |
   | par 20 gadiem                              |             |                       |
   |--------------------------------------------+-------------+-----------------------|
   | Liliputi, punduri un neredzīgie ar         |             |                       |
   | apdrošināšanas stāžu ne mazāku: vīriešiem  |    1,33     |         1,37          |
   | — par 20 gadiem, sievietēm — par 15 gadiem |             |                       |
   |--------------------------------------------+-------------+-----------------------|
   | Personas, kuras ir strādājušas darbos ar   |             |                       |
   | sevišķi kaitīgiem un sevišķi smagiem darba |             |                       |
   | apstākļiem, ar apdrošināšanas stāžu ne     |             |                       |
   | mazāku: vīriešiem — par 20 gadiem,         |     1,2     |         1,22          |
   | sievietēm — par 15 gadiem, ja vismaz       |             |                       |
   | ceturtā daļa no tiem nostrādāti darbos ar  |             |                       |
   | sevišķi kaitīgiem un sevišķi smagiem darba |             |                       |
   | apstākļiem                                 |             |                       |
   |--------------------------------------------+-------------+-----------------------|
   | Personas, kuras ir strādājušas darbos ar   |             |                       |
   | kaitīgiem un smagiem darba apstākļiem, ar  |             |                       |
   | apdrošināšanas stāžu ne mazāku: vīriešiem  |             |                       |
   | — par 25 gadiem, sievietēm — par 20        |    1,09     |          1,1          |
   | gadiem, ja vismaz ceturtā daļa no tiem     |             |                       |
   | nostrādāti darbos ar kaitīgiem un smagiem  |             |                       |
   | darba apstākļiem                           |             |                       |
   +----------------------------------------------------------------------------------+

   2) piešķirot apgādnieka zaudējuma pensiju bērniem, kas pēc Černobiļas AES avārijas
   dzimuši tās seku likvidēšanas dalībnieku ģimenēs, pensijas aprēķināšanai mirušā
   apgādnieka iespējamais pensijas kapitāls indeksējams ar koeficientu 1,1;

   3) piešķirot vecuma pensiju politiski represētajām personām ar apdrošināšanas stāžu
   vīriešiem — ne mazāku par 25 gadiem, sievietēm — ne mazāku par 20 gadiem, to
   uzkrātais pensijas kapitāls indeksējams ar koeficientu 1,1;

   4) sakarā ar politiski represētās personas statusa iegūšanu piešķirtā valsts pensija
   pārrēķināma, ņemot vērā papildus pierādīto apdrošināšanas stāžu un ievērojot šā
   punkta 3.apakšpunktā vai 16.punkta 7.apakšpunktā noteikto. Pensija pārrēķināma šā
   likuma 25.panta otrās daļas 1.punktā noteiktajos termiņos.

   (Ar grozījumiem, kas izdarīti ar 20.11.1997., 05.08.1999. un 20.12.2001. likumu, kas
   stājas spēkā 01.01.2002.)

   11. Nosakot tiesības uz koeficientu pensijai par darbu sevišķi kaitīgos un sevišķi
   smagos darba apstākļos vai kaitīgos un smagos darba apstākļos Latvijas teritorijā,
   piemērojami saraksti, kas līdz šā likuma spēkā stāšanās dienai noteica ražotņu,
   darbu un profesiju atbilstību darbam, kas dod tiesības uz pensiju ar atvieglotiem
   noteikumiem.

   12. Pārtraukt ar 1998.gada 1.janvāri apdrošināšanas stāža noteikšanu, kas dod
   tiesības uz izdienas pensiju saskaņā ar nolikumu "Par iekšlietu iestāžu ierindas un
   komandējošā sastāva darbinieku pensijām (darba devēju pensijām)", bet ar 1999.gada
   1.janvāri — apdrošināšanas stāža noteikšanu, kas dod tiesības uz izdienas pensiju
   saskaņā ar nolikumu "Par izdienas pensijām".

   Personām, kuras līdz 1999.gada 1.janvārim nostrādājušas attiecīgajās profesijās ne
   mazāk kā trīs ceturtdaļas no apdrošināšanas stāža, kas saskaņā ar nolikumu "Par
   izdienas pensijām" nepieciešams attiecīgās izdienas pensijas piešķiršanai,
   saglabājas tiesības uz izdienas pensiju, ja ir ievēroti pārējie minētajā nolikumā
   noteiktie nosacījumi. Izdienas pensiju izmaksā no valsts pensiju speciālā budžeta.

   Personām, kurām izdienas pensija piešķirta saskaņā ar nolikumu "Par izdienas
   pensijām" un kuras šā likuma 11.panta pirmajā daļā noteikto vecumu sasniegušas pēc
   šā likuma spēkā stāšanās dienas, izdienas pensijas vietā piešķirama vecuma pensija.
   Tā nedrīkst būt mazāka par izdienas pensiju, kas saņemta līdz vecuma pensijas
   piešķiršanas brīdim.

   Līdz 1998.gada 1.janvārim saskaņā ar nolikumu "Par iekšlietu iestāžu ierindas un
   komandējošā sastāva darbinieku pensijām (darba devēju pensijām)" piešķirto izdienas
   pensiju izmaksa turpināma no valsts pensiju speciālā budžeta.

   No valsts pensiju speciālā budžeta izmaksājamās izdienas pensijas pārskatāmas
   atbilstoši kārtībai, kādu nosaka šā likuma 26.pants, ievērojot šo pārejas noteikumu
   15.punktu.

   (20.11.1997. likuma redakcijā, kas stājas spēkā 01.01.1998.)

   13. Pārejas periodā, kad valsts pensija tiek aprēķināta saskaņā ar šā likuma
   12.panta pirmās daļas noteikumiem, ņemami vērā šādi noteikumi:

   apdrošināšanas periods līdz 1995.gadam (ieskaitot) tiks kreditēts ar sākuma kapitālu
   (Ks), ko var palielināt ar turpmākām iemaksām saskaņā ar šā likuma 12.panta pirmās
   daļas noteikumiem:

                                     Ks=Vi x As x 0.2

   As — apdrošināšanas stāžs par periodu līdz 1995.gadam (ieskaitot),

   Vi — gada vidējā apdrošināšanas iemaksu alga, kas ar 1997.gadu, ņemot vērā pensijas
   kapitāla gada pieaugumu, ir piemērojama 1996.gada iemaksu algu līmenim.

   Atkarībā no pensijā aiziešanas laika (ja nepieciešams, piemērojot šā likuma
   33.pantu) vidējā apdrošināšanas iemaksu alga nosakāma šādā veidā:

   Aizejot pensijā:

   1996. gadā —

   Vi ir vidējā apdrošināšanas iemaksu alga 1995.gadā;

   1997. gadā —

   Vi ir apdrošinātās personas vidējā apdrošināšanas iemaksu alga 1996. gadā. Ja
   1996.gadā pensijas pieprasītājs ir nostrādājis mazāk par 12 mēnešiem, vidējā
   apdrošināšanas iemaksu alga nosakāma, dalot apdrošināšanas iemaksu algu summu par
   1996.gadā nostrādātajiem mēnešiem ar 12. Ja apdrošinātās personas apdrošināšanas
   stāžs Latvijā nav mazāks par 30 gadiem un apdrošinātās personas vidējā
   apdrošināšanas iemaksu alga 1996. gadā ir mazāka par 1996. gadam noteikto vidējo
   apdrošināšanas iemaksu algu vai persona bijusi atzīta par bezdarbnieku, pensijas
   apmēra noteikšanai ņemama vērā 1996. gadam noteiktā vidējā apdrošināšanas iemaksu
   alga;

   1998. gadā —

   Vi ir apdrošinātās personas 24 mēnešu vidējā apdrošināšanas iemaksu alga laika
   periodā no 1996.gada līdz 1998.gadam. Ja šajā periodā pensijas pieprasītājs ir
   nostrādājis mazāk par 24 mēnešiem, vidējā apdrošināšanas iemaksu alga nosakāma,
   dalot apdrošināšanas iemaksu algu summu ar 24. Ja apdrošinātās personas
   apdrošināšanas stāžs Latvijā, bet politiski represētajām personām līdz 1991.gada
   1.janvārim saskaņā ar šo pārejas noteikumu 1.punktu uzkrātais stāžs nav mazāks par
   30 gadiem un apdrošinātās personas 24 mēnešu vidējā apdrošināšanas iemaksu alga ir
   mazāka par 1997.gadam noteikto vidējo apdrošināšanas iemaksu algu vai persona bijusi
   atzīta par bezdarbnieku, ņemama vērā 1997.gadam noteiktā vidējā apdrošināšanas
   iemaksu alga;

   1999.gadā — Vi ir apdrošinātās personas 36 mēnešu vidējā apdrošināšanas iemaksu alga
   laikā no 1996.gada līdz 1999.gadam. Ja šajā periodā pensijas pieprasītājs ir
   nostrādājis mazāk par 36 mēnešiem, vidējā apdrošināšanas iemaksu alga nosakāma,
   dalot apdrošināšanas iemaksu algu summu ar 36. Ja apdrošinātajām personām un par
   bezdarbniekiem atzītajām personām apdrošināšanas stāžs Latvijā, bet politiski
   represētajām personām līdz 1991.gada 1.janvārim saskaņā ar šo pārejas noteikumu
   1.punktu uzkrātais stāžs nav mazāks par 30 gadiem un apdrošināto personu 36 mēnešu
   vidējā apdrošināšanas iemaksu alga ir mazāka par 1998.gada vidējo apdrošināšanas
   iemaksu algu valstī, ņemama vērā 1998.gadam noteiktā vidējā apdrošināšanas iemaksu
   alga;

   2000.gadā un turpmākajos gados — Vi ir apdrošinātās personas 48 mēnešu vidējā
   apdrošināšanas iemaksu alga laika periodā no 1996.gada līdz 2000.gadam. Ja šajā
   periodā apdrošināšanas iemaksas ir veiktas mazāk par 48 mēnešiem, vidējā
   apdrošināšanas iemaksu alga nosakāma, dalot apdrošināšanas iemaksu algu summu ar 48.

   Ja pēc šā likuma spēkā stāšanās līdz pensijas pieprasīšanai apdrošināšanas iemaksas
   nav veiktas vai veiktas pēc 2000.gada, kā arī tad, ja pensijas pieprasītāja vidējā
   apdrošināšanas iemaksu alga attiecīgajā periodā ir mazāka par 40 procentiem no
   valstī noteiktās vidējās apdrošināšanas iemaksu algas (kalendāra gadā, kas beidzas
   gadu pirms tā gada, kurā tiek piešķirta pensija), — Vi no 2002.gada 1.janvāra ir 40
   procenti no valstī noteiktās vidējās apdrošināšanas iemaksu algas (kalendāra gadā,
   kas beidzas gadu pirms tā gada, kurā tiek piešķirta pensija).

   Attiecībā uz invalīdiem piemērojama šo pārejas noteikumu 18.punktā noteiktā kārtība.

   Pārejas periodā vecuma pensija aprēķināma pēc šādas formulas:

                                          Ks + K
                                         P = ————
                                            G

   P — gada pensija, kuras divpadsmitā daļa ir mēneša pensija;

   Ks — sākuma kapitāls, kas noteikts šā punkta otrajā daļā;

   K — pensijas kapitāls, kas noteikts šā likuma 12.panta pirmajā daļā;

   G — laikposms (gados), par kuru no pensijas piešķiršanas gada tiek plānota vecuma
   pensijas izmaksa.

   (Ar grozījumiem, kas izdarīti ar 06.11.1996., 22.05.1997., 20.11.1997., 21.10.1998.
   un 20.12.2001. likumu, kas stājas spēkā 01.01.2002.)

   14. (Izslēgts ar 20.11.1997. likumu, kas stājas spēkā 01.01.1998.)

   15. Līdz 2005.gada 31.decembrim valsts pensijas, kuru apmērs nepārsniedz pieckāršu
   valsts sociālā nodrošinājuma pabalstu, pārskatāmas ik gadu, bet, ja inflācija
   pārsniedz 5 procentus gadā, — ik pēc pusgada, ņemot vērā faktisko patēriņa cenu
   indeksu un apdrošināšanas iemaksu algas reālā pieauguma indeksu šādā kārtībā:

   valsts pensijas, kuru apmērs nepārsniedz trīskāršu valsts sociālā nodrošinājuma
   pabalstu, pārskatāmas, ņemot vērā faktisko patēriņa cenu indeksu un ne mazāk kā 25
   procentus no apdrošināšanas iemaksu algas reālā pieauguma indeksa;

   valsts pensijas, kuru apmērs pārsniedz trīskāršu valsts sociālā nodrošinājuma
   pabalstu, bet nepārsniedz pieckāršu valsts sociālā nodrošinājuma pabalstu,
   pārskatāmas, ņemot vērā faktisko patēriņa cenu indeksu.

   No 2006.gada 1.janvāra līdz 2010.gada 31.decembrim valsts pensijas, kuru apmērs
   nepārsniedz pieckāršu valsts sociālā nodrošinājuma pabalstu, pārskatāmas ik gadu,
   ņemot vērā faktisko patēriņa cenu indeksu un ne mazāk kā 25 procentus no
   apdrošināšanas iemaksu algas reālā pieauguma indeksa.

   Pārskatot valsts pensijas, tiek pārskatīts piešķirtās pensijas apmērs.

   (20.12.2001. likuma redakcijā, kas stājas spēkā 01.01.2002.)

   16. Pensijas, kas piešķirtas pirms šā likuma spēkā stāšanās, bet attiecībā uz
   invaliditātes pensiju — pirms 1997. gada 1. janvāra, netiek pārrēķinātas, izņemot
   šādus gadījumus, kad tas tiek veikts šādā kārtībā:

   1) ja papildināts no 1991.gada 1.janvāra līdz 1996.gada 1.janvārim uzkrātais
   apdrošināšanas stāžs, ja ģimenes sastāvā notikušas pārmaiņas, kas skar tos ģimenes
   locekļus, kuriem ir tiesības uz apgādnieka zaudējuma pensiju, ja mainījusies
   invaliditātes grupa, vecuma, invaliditātes vai apgādnieka zaudējuma pensija
   pārrēķināma pēc formulas:

                           P = 0.3 x VA + 0.004 x VA x AS x ĢL

   P — pensija,

   VA — pēdējā vidējā apdrošināšanas iemaksu alga, kas piemērota pensijas apmēra
   noteikšanai pirms pensijas pārrēķināšanas,

   AS — apdrošināšanas stāža pilni gadi,

   ĢL — to ģimenes locekļu skaits, kuriem ir tiesības uz apgādnieka zaudējuma pensiju.
   Tas ņemams vērā, vienīgi aprēķinot apgādnieka zaudējuma pensiju, kuras apmērs trim
   un vairāk bērniem nedrīkst būt mazāks par 50 procentiem no valsts sociālā
   nodrošinājuma pabalsta apmēra katram bērnam. Ja apgādnieka zaudējuma pensijas apmērs
   trim un vairāk bērniem nesasniedz iepriekš noteikto pensijas apmēru, starpība tiek
   segta no valsts pamatbudžeta Ministru kabineta noteiktajā kārtībā;

   2) (izslēgts ar 20.12.2001. likumu);

   3) pārrēķinot invaliditātes pensiju, pārrēķināma arī piemaksa pie tās, kas nosakāma
   pie I grupas invaliditātes pensijas 12 procentu apmērā un pie II grupas
   invaliditātes pensijas — sešu procentu apmērā no pēdējās vidējās apdrošināšanas
   iemaksu algas, kas piemērota pensijas apmēra noteikšanai pirms pensijas
   pārrēķināšanas;

   4) sakarā ar apdrošināšanas stāžu, kas uzkrāts pēc šā likuma spēkā stāšanās, vecuma
   pensija un izdienas pensija pārrēķināma šā likuma 24.pantā noteiktajā kārtībā;

   5) pārrēķinot pensiju, ņemami vērā šā likuma 25.panta otrās daļas 1. un 2.punktā un
   trešajā daļā noteiktie termiņi. Ja invaliditātes pensijas saņēmējam mainījusies
   invaliditātes grupa, invaliditātes pensija pārrēķināma no dienas, kad mainīta
   invaliditātes grupa;

   6) pensija palielināma šā likuma 26.pantā noteiktajā kārtībā, ievērojot šo pārejas
   noteikumu 15.punktu;

   7) politiski represētajām personām agrāk piešķirtās vecuma pensijas un invaliditātes
   pensijas bez piemaksas, kas noteikta šā punkta 3.apakšpunktā, pārrēķināmas,
   piemērojot koeficientu 1,1;

   8) pārejot no viena pensijas veida uz citu, personām, kuras šajā likumā noteikto
   vecuma pensijas piešķiršanai nepieciešamo vecumu sasniegušas līdz šā likuma spēkā
   stāšanās dienai, pensija netiek piešķirta no jauna; šajā gadījumā ņemams vērā šā
   likuma 25.panta otrās daļas 1.punktā noteiktais termiņš un piemērojama šā punkta
   1.apakšpunktā noteiktā pensijas aprēķināšanas kārtība;

   9) pensijas izmaksa veicama šā likuma IV nodaļā noteiktajā kārtībā;

   10) piešķirot pensiju no jauna, tā piešķirama šajā likumā noteiktajā kārtībā;

   11) (izslēgts ar 05.08.1999. likumu);

   12) apdrošinātā persona, kurai valsts pensija piešķirta līdz 1997.gada 1.janvārim un
   kurai, pēc 1996.gada 1.janvāra nostrādājot vismaz trīs gadus, līdz 1999.gada
   1.septembrim no jauna piešķirta pensija, kuras apmērs piešķiršanas brīdī pārsniedza
   100 latus, turpina atmaksāt vecuma vai izdienas pensiju valsts pensiju speciālajā
   budžetā no 1996.gada 1.janvāra līdz pensijas piešķiršanai no jauna saņemto vecuma
   vai izdienas pensiju. Atmaksājamās summas ikmēneša ieturēšanu neizdara laikposmā,
   kurā ir pārtraukta pensijas izmaksa;

   13) (izslēgts ar 05.08.1999. likumu).

   (Ar grozījumiem, kas izdarīti ar 06.11.1996., 27.12.1996., 20.11.1997., 21.10.1998.,
   22.04.1999., 05.08.1999. un 20.12.2001. likumu, kas stājas spēkā 01.01.2002.)

   17. Piešķirot invaliditātes pensiju:

   1) laikā no 1997. gada 1. janvāra līdz 2001. gada 1. janvārim, tā aprēķināma šā
   likuma 16. panta pirmajā un otrajā daļā noteiktajā kārtībā, ņemot vērā apdrošinātās
   personas vidējo apdrošināšanas iemaksu algu par faktiski nostrādātajiem mēnešiem,
   bet ne vairāk kā par 36 mēnešiem pēc kārtas (neatkarīgi no tā, cik ilgs bijis
   pārtraukums darbā) periodā no 1996. gada 1. janvāra līdz invaliditātes pensijas
   piešķiršanai;

   2) šā likuma 16. panta pirmajā daļā noteiktā maksimāli iespējamā apdrošināšanas
   stāža aprēķināšanai (arī pārrēķinot invaliditātes pensiju) ievērojami šo pārejas
   noteikumu 8. punkta nosacījumi.

   (27.12.1996. likuma redakcijā, kas stājas spēkā 07.01.1997.)

   18. Personām, kurām invaliditāte noteikta pirms šā likuma spēkā stāšanās, bet kuras
   šajā likumā noteikto vecuma pensijas piešķiršanai nepieciešamo vecumu sasniegušas
   pēc šā likuma spēkā stāšanās, invaliditātes pensijas vietā piešķirama vecuma
   pensija, kas aprēķināma saskaņā ar šā likuma 12.pantu, ievērojot šo pārejas
   noteikumu 13.punkta nosacījumus:

   1) ja invalīds periodā no 1996.gada 1.janvāra līdz 2000.gada 1.janvārim nav bijis
   darba ņēmējs vai pašnodarbinātais, Vi ir 1996.gadam valstī noteiktā vidējā
   apdrošināšanas iemaksu alga;

   2) (izslēgts ar 20.12.2001. likumu);

   3) pensijas sākuma kapitāla noteikšanai par invaliditātes laiku līdz 1996.gada
   1.janvārim, kad apdrošinātā persona tika atzīta par invalīdu (arī sakarā ar nelaimes
   gadījumu darbā vai arodslimību) un nav strādājusi, bet ne ilgāk kā līdz vecuma
   pensijas piešķiršanai nepieciešamā vecuma sasniegšanai, ņemama vērā šāda vidējā
   apdrošināšanas iemaksu alga (Vi):

   1996.gadā — Vi ir 50 procenti no 1995.gadā noteiktās vidējās apdrošināšanas iemaksu
   algas;

   1997.gadā un turpmāk — Vi ir 50 procenti no 1996.gada vidējās apdrošināšanas iemaksu
   algas.

   (Ar grozījumiem, kas izdarīti ar 06.11.1996. un 20.12.2001. likumu, kas stājas spēkā
   01.01.2002.)

   19. Invaliditātes pensijas vietā piešķirtā vecuma pensija invaliditātes laikā
   nedrīkst būt mazāka par invaliditātes pensiju, kas saņemta līdz vecuma pensijas
   piešķiršanas brīdim. Invaliditātes grupas atkārtotas noteikšanas gadījumā, ja
   invaliditātes pārtraukuma laiks nav lielāks par vienu mēnesi, vecuma pensijas
   izmaksa (arī invaliditātes pārtraukuma laikā) turpināma iepriekšējā apmērā.

   (Ar grozījumiem, kas izdarīti ar 20.11.1997. likumu, kas stājas spēkā 01.01.1998.)

   20. Ar šā likuma spēkā stāšanos spēku zaudē:

   1) likums "Par valsts pensijām" (Latvijas Republikas Augstākās Padomes un Valdības
   Ziņotājs, 1991, 1./2., 51. nr.; 1993, 18./19., 20./21.nr.; Latvijas Republikas
   Saeimas un Ministru Kabineta Ziņotājs, 1993, 32.nr.; 1994, 6.nr.);

   2) likums "Par valsts pensiju pagaidu aprēķināšanas kārtību" (Latvijas Republikas
   Saeimas un Ministru Kabineta Ziņotājs, 1993, 32.nr.; 1994, 6.nr.);

   3) Latvijas Republikas Augstākās padomes lēmums "Par Latvijas Republikas likuma "Par
   valsts pensijām" spēkā stāšanās kārtību" (Latvijas Republikas Augstākās Padomes un
   Valdības Ziņotājs, 1991, 1./2.,51.nr.).

   21. No 1997.gada 1.jūnija līdz 1999.gada 31.decembrim izmaksājamā pensija nedrīkst
   pārsniegt apmēru, kas aprēķināts, ņemot vērā sociālajai apdrošināšanai pakļauto gada
   darba ienākumu robežu.

   (22.05.1997. likuma redakcijā ar grozījumiem, kas izdarīti ar 20.11.1997. likumu,
   kas stājas spēkā 01.01.1998.)

   22. Līdz 1997.gada 1.jūnijam vecuma pensijas, kas piešķirtas 1997.gadā, pamatojoties
   uz apdrošinātās personas pieprasījumu, pārrēķināmas, ņemot vērā 1996.gadam noteikto
   vidējo apdrošināšanas iemaksu algu, ja apdrošinātajai personai 1996.gadā bija
   bezdarbnieka statuss un apdrošināšanas stāžs Latvijā pensijas pieprasīšanas brīdī
   nav bijis mazāks par 30 gadiem.

   1997.gadā piešķirtā vecuma pensija politiski represētajām personām pārrēķināma
   saskaņā ar šo pārejas noteikumu 13.punkta nosacījumiem.

   Pēc 1998.gada 1.janvāra invaliditātes pensijas vietā piešķirtā vecuma pensija
   pārrēķināma saskaņā ar šo pārejas noteikumu 19. punkta nosacījumiem, pamatojoties uz
   valsts pensijas saņēmēja pieprasījumu.

   (22.05.1997. likuma redakcijā ar grozījumiem, kas izdarīti ar 20.11.1997. likumu,
   kas stājas spēkā 01.01.1998.)

   23. Ja tiek iegūtas tiesības uz pensijas palielināšanu sakarā ar apdrošināšanas
   iemaksu papildināšanu par periodu pirms pensijas piešķiršanas (pārrēķināšanas),
   pensija pārrēķināma ar tās piešķiršanas (pārrēķināšanas) dienu. Pensijas pārrēķins
   izdarāms ne biežāk kā vienu reizi pusgadā.

   (05.08.1999. likuma redakcijā, kas stājas spēkā 07.12.1999. Punkts stājas spēkā
   01.01.2000. Sk. 05.08.1999. likuma Pārejas noteikumus.)

   24. Ar 1999. gada 1.septembri apdrošinātajām personām — vecuma vai izdienas pensiju
   saņēmējām — vecuma vai izdienas pensiju no jauna nepiešķir.

   (05.08.1999. likuma redakcijā, kas stājas spēkā 07.12.1999.)

   25. (Izslēgts ar 20.12.2001. likumu, kas stājas spēkā 01.01.2002.)

   26. Obligāti sociāli apdrošināmajām personām (darba ņēmējiem vai pašnodarbinātajiem)
   ar tā mēneša pirmo datumu, kas seko mēnesim, kurā pensijas saņēmējs, izņemot
   invaliditātes pensijas saņēmēju, kļuvis par obligāti sociāli apdrošināmo personu,
   pārtraucama tās pensijas daļas izmaksa, kas pārsniedz:

   no 2002.gada 1.janvāra līdz 2002.gada 31.decembrim — trīskāršu valsts sociālā
   nodrošinājuma pabalstu;

   no 2003.gada 1.janvāra līdz 2003.gada 31.decembrim — četrkāršu valsts sociālā
   nodrošinājuma pabalstu;

   no 2004.gada 1.janvāra līdz 2004.gada 31.decembrim — pieckāršu valsts sociālā
   nodrošinājuma pabalstu.

   Pensijas izmaksa pilnā apjomā atjaunojama ar tā mēneša pirmo datumu, kas seko
   mēnesim, kurā zaudēts obligāti sociāli apdrošināmās personas statuss.

   No 2002.gada 1.janvāra invaliditātes pensijas saņēmējiem, kuri pakļauti obligātajai
   sociālajai apdrošināšanai, atjaunojama piešķirtās pensijas izmaksa pilnā apjomā.

   (20.12.2001. likuma redakcijā, kas stājas spēkā 01.01.2002.)

   27. (Izslēgts ar 04.11.1999. likumu, kas stājas spēkā 08.12.1999.)

   28. Latvijas Republikas pilsoņi, kuri līdz 1999.gada 1.septembrim izbraukuši uz
   pastāvīgu dzīvi ārvalstīs, turpina saņemt Latvijas Republikā piešķirto valsts
   pensiju Ministru kabineta noteiktajā kārtībā.

   (05.08.1999. likuma redakcijā ar grozījumiem, kas izdarīti ar 20.12.2001. likumu,
   kas stājas spēkā 01.01.2002.)

   29. Līdz 2005.gada 1.jūlijam personām, kuru apdrošināšanas stāžs nav mazāks par 30
   gadiem, divus gadus pirms šā likuma 11.panta pirmajā daļā noteiktā vecuma
   sasniegšanas (ievērojot šo pārejas noteikumu 8.punktu) ir tiesības vecuma pensiju
   pieprasīt priekšlaicīgi, bet vīriešiem — ne agrāk kā no 60 gadu vecuma.

   (20.12.2001. likuma redakcijā, kas stājas spēkā 01.01.2002.)

   30. Sievietēm un vīriešiem, kuriem vecuma pensija piešķirta saskaņā ar šo pārejas
   noteikumu 29.punktu, līdz šā likuma 11.panta pirmajā daļā noteiktā vecuma
   sasniegšanai (ievērojot šo pārejas noteikumu 8.punktu) pensijas izmaksas apmērs ir
   80 procenti no piešķirtās vecuma pensijas, taču tas nedrīkst būt mazāks par 80
   procentiem no valsts sociālā nodrošinājuma pabalsta. Minētais nosacījums attiecas
   arī uz personām, kurām līdz 2002.gada 1.janvārim priekšlaicīgi piešķirtā vecuma
   pensija tika izmaksāta 80 procentu apmērā.

   (20.12.2001. likuma redakcijā, kas stājas spēkā 01.01.2002.)

   31. Personām, kuras izmantojušas priekšlaicīgās pensionēšanās iespējas, laikā, kad
   tās kļuvušas par obligāti sociāli apdrošināmajām personām (darba ņēmējiem vai
   pašnodarbinātajiem), vecuma pensija nav izmaksājama līdz šā likuma 11.panta pirmajā
   daļā noteiktā vecuma sasniegšanai (ievērojot šo pārejas noteikumu 8.punktu).

   (20.12.2001. likuma redakcijā, kas stājas spēkā 01.01.2002.)

   32. No personas, kuras pensija laikā no 2000.gada 1.janvāra līdz 2001.gada
   31.decembrim pārsniedz divkāršu valsts sociālā nodrošinājuma pabalstu — un no
   2002.gada 1.janvāra līdz 2004.gada 31.decembrim šo pārejas noteikumu 26.punktā
   norādīto apmēru un kura laikā no 2000.gada 1.janvāra līdz 2004.gada 31.decembrim,
   būdama obligāti sociāli apdrošināmā persona (darba ņēmējs vai pašnodarbinātais), par
   to pretēji šā likuma 34.pantā noteiktajam nebija ziņojusi Valsts sociālās
   apdrošināšanas aģentūras filiālei, ir tiesības ieturēt ne vairāk kā 30 procentus no
   izmaksājamās pensijas, līdz tiek dzēsta pensijas pārmaksa.

   (20.12.2001. likuma redakcijā, kas stājas spēkā 01.01.2002.)

   33. Līdz 2010.gada 1.janvārim vecuma pensijas sākuma kapitāla aprēķināšanai
   apdrošinātajām personām, kuru apdrošināšanas stāžs nav mazāks par 30 gadiem un kurām
   mēneša vidējā apdrošināšanas iemaksu alga, kas aprēķināta saskaņā ar šo pārejas
   noteikumu 13.punktu, ir mazāka par vidējo apdrošināšanas iemaksu algu valstī laikā
   no 1996.gada 1.janvāra līdz 1999.gada 31.decembrim, ir ņemama vērā 48 mēnešu vidējā
   apdrošināšanas iemaksu alga valstī iepriekš norādītajā periodā. Valsts pensijas, kas
   no 2000.gada 1.janvāra līdz 2001.gada 31.decembrim piešķirtas apdrošinātajām
   personām, uz kurām attiecināmi iepriekš minētie nosacījumi, pamatojoties uz viņu
   pieprasījumu, pārrēķināmas no 2002.gada 1.janvāra.

   (20.12.2001. likuma redakcijā, kas stājas spēkā 01.01.2002.)

   34. Līdz 2006.gada 31.decembrim vecuma pensijas minimālais apmērs nedrīkst būt
   mazāks par valsts sociālā nodrošinājuma pabalstu, kuram piemērots šāds koeficients:

   personām, kuru apdrošināšanas stāžs nav lielāks par 20 gadiem, — 1,1;

   personām, kuru apdrošināšanas stāžs ir lielāks par 20 gadiem, bet nav lielāks par 30
   gadiem, — 1,3;

   personām, kuru apdrošināšanas stāžs ir lielāks par 30 gadiem, — 1,5.

   (20.12.2001. likuma redakcijā, kas stājas spēkā 01.01.2002.)

   35. Ministru kabinets līdz 2002.gada 30.jūnijam izstrādā noteikumus par valsts
   pensiju apmēra pārskatīšanas kārtību. Līdz minēto noteikumu spēkā stāšanās dienai
   piemērojami Ministru kabineta 2000.gada 14.marta noteikumi nr.99 "Valsts pensiju,
   atlīdzības par darbspēju zaudējumu un atlīdzības par apgādnieka zaudējumu apmēra
   pārskatīšanas kārtība", ciktāl tie nav pretrunā ar šo likumu.

   (20.12.2001. likuma redakcijā, kas stājas spēkā 01.01.2002.)

   Likums stājas spēkā ar 1996.gada 1.janvāri.

   Likums Saeimā pieņemts 1995.gada 2.novembrī.
   Valsts prezidents G.Ulmanis
   Rīgā 1995.gada 23.novembrī
   PIEZĪMES:

   05.08.1999. likuma "Grozījumi likumā "Par valsts pensijām""
   Pārejas noteikumi:
   "1. Šā likuma 7., 9., 12., 14., 15., 18. un 22.pants stājas spēkā 1999.gada
   1.septembrī.
   2. Šā likuma 1., 2., 4., 5., 8., 10., 11., 13., 16., 17., 19., 20. un 21.pants
   stājas spēkā 2000.gada 1.janvārī.
   (Grozījumi attiecībā uz vārdu "Valsts sociālās apdrošināšanas aģentūras izveidota
   institūcija" aizstāšanu ar vārdiem "Valsts sociālās apdrošināšanas aģentūras
   filiāle", grozījumi 17. un 24.pantā, Pārejas noteikumu 10. un 16.punkta 1., 4. un
   13.apakšpunktā.) [..]"
   © Oficiālais izdevējs "Latvijas Vēstnesis"
