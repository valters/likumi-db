   [IMG]
   Publicēts:
   "Latvijas Vēstnesis", 182 (465), 23.11.1995., "Ziņotājs", 1, 11.01.1996.
   Izdevējs: SaeimaVeids: likumsPieņemts: 02.11.1995.Stājas spēkā: 01.01.1996.
   Attēlotā redakcija: 01.01.1996. - 12.04.1996. Pamata
   Satura rādītājs:
     * I nodaļa Vispārīgie noteikumi
          * 1. pants. Likumā lietotie termini
          * 2.pants. Likuma uzdevums
          * 3.pants. Tiesības uz valsts sociālās apdrošināšanas pensiju
          * 4.pants. Valsts obligātajai pensiju apdrošināšanai pakļautās personas
          * 5.pants. Gada ienākums, no kura tiek izdarītas sociālās apdrošināšanas
            iemaksas, un šo iemaksu apjoms
          * 6. pants. Līdzekļi valsts pensiju izmaksāšanai
          * 7.pants. Valsts pensiju veidi
          * 8.pants. Apmēra ziņā lielākās valsts pensijas piešķiršana
          * 9.pants. Valsts pensijas piešķiršanai nepieciešamais apdrošināšanas stāžs
          * 10. pants. Apdrošināšanas stāža apliecināšana
     * II nodaļa Tiesības uz vecuma, invaliditātes un apgādnieka zaudējuma pensiju
          * 11. pants. Tiesības uz vecuma pensiju
          * 12. pants. Vecuma pensijas aprēķināšana
          * 13.pants. Pensijas aprēķināšanai piemērojamais laika periods (gados), par
            kuru no pensijas piešķiršanas gada tiek plānota vecuma pensijas izmaksa
          * 14.pants. Tiesības uz invaliditātes pensiju
          * 15.pants. Invaliditātes noteikšana
          * 16.pants. Informācijas saņemšana
          * 17.pants. Invaliditātes pensijas izmaksas pārtraukšana
          * 18.pants. Tiesības uz apgādnieka zaudējuma pensiju
          * 19.pants. Ģimenes locekļi, kuriem ir tiesības uz apgādnieka zaudējuma
            pensiju
          * 20.pants. Par apgādājamiem uzskatāmie ģimenes locekļi
          * 21.pants. Adoptētā tiesības uz apgādnieka zaudējuma pensiju
          * 22.pants. Padēla un pameitas tiesības uz apgādnieka zaudējuma pensiju
          * 23.pants. Apgādnieka zaudējuma pensijas aprēķināšana
          * 24.pants. Valsts pensijas apmēra palielināšana, ja pensionārs pēc pensijas
            piešķiršanas turpina strādāt
          * 25.pants. Piešķirtās valsts pensijas pārrēķināšanas termiņi
          * 26.pants. Valsts pensijas palielināšana atkarībā no patēriņa cenu un
            apdrošināšanas iemaksu algas indeksa izmaiņām
     * III nodaļa Valsts pensijas piešķiršana
          * 27.pants. Valsts pensijas pieprasīšanas kārtība
          * 28.pants. Iestādes, kas piešķir pensiju
          * 29.pants. Sociālās apdrošināšanas pārvaldes lēmuma pārsūdzēšanas kārtība
          * 30.pants. Valsts pensijas piešķiršanas termiņi
          * 31.pants. Valsts pensijas piešķiršanas termiņš sakarā ar pensijas veida
            maiņu
     * IV nodaļa Valsts pensijas izmaksa
          * 32.pants. Valsts pensijas izmaksāšanas kārtība
          * 33.pants. Avansi
          * 34. pants. Valsts pensijas saņēmēja pienākumi
          * 35.pants. Valsts pensijas izmaksa par pagājušo laiku
          * 36.pants. Ieturējumi no valsts pensijas
          * 37.pants. Sakarā ar pensijas saņēmēja nāvi nesaņemtās pensijas un
            apbedīšanas pabalsta izmaksāšana
          * 38.pants. Pensijas izmaksa personām, kuras izbrauc uz ārvalstīm
     * Pārejas noteikumi
          * 1. punkts
          * 2. punkts
          * 3. punkts
          * 4. punkts
          * 5. punkts
          * 6. punkts
          * 7. punkts
          * 8. punkts
          * 9. punkts
          * 10. punkts
          * 11. punkts
          * 12. punkts
          * 13. punkts
          * 14. punkts
          * 15. punkts
          * 16. punkts
          * 17. punkts
          * 18. punkts
          * 19. punkts
          * 20. punkts
   Saeima ir pieņēmusi un Valsts
   prezidents izsludina šādu likumu:
   Par valsts pensijām
   I nodaļa
   Vispārīgie noteikumi

   1. pants. Likumā lietotie termini

   Likumā ir lietoti šādi termini:

   1) apdrošināšanas stāžs — pilnos gados izteikts laika periods, kurā persona pati ir
   izdarījusi vai par to ir izdarītas (pati ir izdarījusi un par to ir izdarītas)
   sociālās apdrošināšanas iemaksas;

   2) sociāli apdrošinātā persona (turpmāk — apdrošinātā persona) — persona, kura pati
   ir izdarījusi vai par to ir izdarītas (pati ir izdarījusi un par to ir izdarītas)
   sociālās apdrošināšanas iemaksas;

   3) sociālās apdrošināšanas iemaksas pensiju apdrošināšanai (turpmāk — apdrošināšanas
   iemaksas) — regulāras iemaksas, ko izdara darba devējs vai apdrošinātā persona pati
   vai kas tiek finansētas no valsts pamatbudžeta vai attiecīgajām sociālās
   apdrošināšanas sistēmām;

   4) apdrošināšanas iemaksu alga — ienākumi, no kuriem izdarītas sociālās
   apdrošināšanas iemaksas;

   5) apdrošināšanas iemaksu algas indekss — kārtējā un iepriekšējā gada apdrošināšanas
   iemaksu algu summu attiecība.

   2.pants. Likuma uzdevums

   Šā likuma uzdevums ir noteikt:

   1) uz apdrošināšanas iemaksām balstītas valsts obligātās pensiju apdrošināšanas
   sistēmas principus;

   2) kārtību, kādā valsts sociālās apdrošināšanas pensiju nodrošina vecuma,
   invaliditātes un apgādnieka zaudējuma gadījumā.

   3.pants. Tiesības uz valsts sociālās apdrošināšanas pensiju

   Tiesības uz valsts sociālās apdrošināšanas pensiju (turpmāk — valsts pensija)
   saskaņā ar šā likuma nosacījumiem ir personām, kas bijušas pakļautas valsts
   obligātajai pensiju apdrošināšanai.

   4.pants. Valsts obligātajai pensiju apdrošināšanai pakļautās personas

   Valsts obligātajai pensiju apdrošināšanai ir pakļautas personas no 15 gadu vecuma
   likumā "Par sociālo nodokli" noteiktajā kārtībā, ja to dzīvesvieta ir Latvijas
   teritorijā.

   5.pants. Gada ienākums, no kura tiek izdarītas sociālās apdrošināšanas iemaksas, un
   šo iemaksu apjoms

   Ministru kabinets nosaka to gada ienākuma apmēru, no kura izdarāmas sociālās
   apdrošināšanas iemaksas, un šo iemaksu apjomu.

   6. pants. Līdzekļi valsts pensiju izmaksāšanai

   Valsts pensiju izmaksai nepieciešamos līdzekļus veido:

   1) darba devēju apdrošināšanas iemaksas par saviem darbiniekiem;

   2) apdrošināto personu apdrošināšanas iemaksas;

   3) apdrošināšanas iemaksas no valsts pamatbudžeta un attiecīgajām sociālās
   apdrošināšanas sistēmām.

   7.pants. Valsts pensiju veidi

   Saskaņā ar šo likumu ir šādi valsts pensiju veidi:

   1) vecuma pensija;

   2) invaliditātes pensija;

   3) apgādnieka zaudējuma pensija.

   8.pants. Apmēra ziņā lielākās valsts pensijas piešķiršana

   Apdrošinātajai personai, kurai vienlaikus ir tiesības uz dažāda veida valsts
   pensijām, piešķirama apmēra ziņā lielākā valsts pensija. Pensiju var pieprasīt
   jebkurā laikā bez termiņa ierobežojuma, tiklīdz radušās tiesības uz to.

   9.pants. Valsts pensijas piešķiršanai nepieciešamais apdrošināšanas stāžs

   (1) Valsts pensijas apmērs ir atkarīgs no apdrošināšanas stāža.

   (2) Apdrošināšanas stāžu veido apdrošināšanas iemaksu periodi, kuru laikā:

   1) apdrošināšanas iemaksas izdarījis darba devējs vai apdrošinātā persona pati
   (darba devējs un apdrošinātā persona);

   2) apdrošinātā persona atzīta par invalīdu, nestrādā un par šo personu no Valsts
   sociālās apdrošināšanas fonda izdarītas apdrošināšanas iemaksas;

   3) apdrošinātā persona atzīta par invalīdu sakarā ar nelaimes gadījumu darbā vai
   arodslimību, nestrādā un par šo personu no Darba negadījumu un arodslimību
   apdrošināšanas fonda izdarītas apdrošināšanas iemaksas;

   4) apdrošinātā persona, būdama bez darba, saņem bezdarbnieka pabalstu un par šo
   personu no Nodarbinātības fonda izdarītas apdrošināšanas iemaksas;

   5) persona, nebūdama darbā slimības dēļ, saņem slimības vai maternitātes pabalstu un
   par šo personu no Valsts sociālās apdrošināšanas fonda izdarītas apdrošināšanas
   iemaksas.

   (3) Ja apdrošināšanas iemaksas izdarītas no valsts pamatbudžeta, apdrošināšanas
   stāžu veido arī šādi apdrošināšanas iemaksu periodi:

   1) obligātais militārais dienests Nacionālajos bruņotajos spēkos vai Iekšlietu
   ministrijas militārajos formējumos;

   2) mācības augstāko mācību iestāžu dienas nodaļā, bet ne vairāk kā par septiņiem
   gadiem un ne ilgāk kā līdz 35 gadu vecuma sasniegšanai. Apdrošināšanas stāžā tiek
   ieskaitīts mācību laiks maģistratūras dienas nodaļā, kā arī pēcdiploma
   kvalifikācijas celšanas kursu dienas nodaļā;

   3) laiks bērna kopšanai, līdz viņš sasniedzis triju gadu vecumu;

   4) brīvības atņemšanas laiks reabilitētajām personām.

   10. pants. Apdrošināšanas stāža apliecināšana

   Apdrošināšanas stāžu apliecina Valsts sociālās apdrošināšanas fondā uzkrātie dati,
   kas pierāda apdrošināšanas iemaksu izdarīšanu.

   II nodaļa
   Tiesības uz vecuma, invaliditātes un apgādnieka zaudējuma pensiju

   11. pants. Tiesības uz vecuma pensiju

   (1) Tiesības uz vecuma pensiju ir sievietēm un vīriešiem, kuri sasnieguši 60 gadu
   vecumu un kuru apdrošināšanas stāžs nav mazāks par 10 gadiem.

   (2) Sievietēm, kuras sasniegušas 55 gadu vecumu, ir tiesības priekšlaicīgi saņemt
   vecuma pensiju, ja viņu apdrošināšanas stāžs nav mazāks par 10 gadiem.

   12. pants. Vecuma pensijas aprēķināšana

   (1) Vecuma pensiju aprēķina pēc šādas formulas:

                                        P = K / G

   P — gada pensija, kuras divpadsmitā daļa ir mēneša pensija;

   K — apdrošinātās personas pensijas kapitāls, ko veido šīs personas personīgajā kontā
   reģistrētā apdrošināšanas iemaksu summa un ikgadējais kapitāla pieaugums. Pensijas
   kapitāls ir atkarīgs no apdrošināšanas iemaksu algas indeksa, ko nosaka Labklājības
   ministrija;

   G — laika posms (gados), par kuru no pensijas piešķiršanas gada tiek plānota vecuma
   pensijas izmaksa.

   (2) Apdrošinātajām personām, kuras aizgājušas pensijā 60 gadu vecumā vai vēlāk, šā
   panta pirmajā daļā aprēķinātās vecuma pensijas apmērs nedrīkst būt mazāks par valsts
   sociālā nodrošinājuma pabalsta apmēru.

   (3) Apdrošinātā persona katru gadu saņem informāciju no Valsts sociālās
   apdrošināšanas fonda par tās personīgajā kontā reģistrēto pensijas kapitālu.

   13.pants. Pensijas aprēķināšanai piemērojamais laika periods (gados), par kuru no
   pensijas piešķiršanas gada tiek plānota vecuma pensijas izmaksa

   Ministru kabinets, pamatojoties uz Valsts statistikas komitejas datiem un
   Labklājības ministrijas aprēķiniem, nosaka pensijas aprēķināšanai piemērojamo
   plānoto vecuma pensijas izmaksas laika periodu (gados), par kuru no vecuma pensijas
   piešķiršanas gada tiek plānota vecuma pensijas izmaksa. To ik gadus publicē
   laikrakstā "Latvijas Vēstnesis".

   14.pants. Tiesības uz invaliditātes pensiju

   (1) Pirms šā likuma 11.pantā noteiktā vecuma sasniegšanas tiesības uz invaliditātes
   pensiju saskaņā ar šo likumu ir apdrošinātajām personām, ja tās atzītas par
   invalīdiem, izņemot personas, kuru invaliditātes cēlonis ir nelaimes gadījums darbā
   vai arodslimība.

   (2) Personām, kuru invaliditātes cēlonis ir nelaimes gadījums darbā vai arodslimība,
   invaliditātes pensiju piešķir un izmaksā saskaņā ar likumu "Par obligāto sociālo
   apdrošināšanu pret nelaimes gadījumiem darbā vai arodslimībām".

   15.pants. Invaliditātes noteikšana

   Invaliditātes iedalījumu un cēloni, kā arī invaliditātes iestāšanās laiku un ilgumu
   nosaka veselības un darbspēju ekspertīzes ārstu komisija.

   16.pants. Informācijas saņemšana

   Invalīds katru gadu saņem informāciju no Valsts sociālās apdrošināšanas fonda par tā
   personīgajā kontā reģistrēto pensijas kapitālu.

   17.pants. Invaliditātes pensijas izmaksas pārtraukšana

   (1) Invalīdiem, kas sasnieguši šā likuma 11.panta pirmajā daļā noteikto vecumu,
   invaliditātes pensijas vietā piešķirama vecuma pensija.

   (2) Invalīdēm, kas sasniegušas 55 gadu vecumu, ir tiesības invaliditātes pensijas
   vietā saņemt vecuma pensiju.

   (3) Vecuma pensija aprēķināma šā likuma 12.pantā noteiktajā kārtībā.

   18.pants. Tiesības uz apgādnieka zaudējuma pensiju

   (1) Tiesības uz apgādnieka zaudējuma pensiju, ja apgādnieks ir bijis apdrošinātā
   persona, saskaņā ar šo likumu ir viņa ģimenes locekļiem neatkarīgi no apgādnieka
   nāves cēloņa, izņemot šā panta otrajā daļā minēto gadījumu.

   (2) Ja apgādnieka nāves cēlonis ir nelaimes gadījums darbā vai arodslimība,
   apgādnieka zaudējuma pensiju piešķir un izmaksā saskaņā ar likumu "Par obligāto
   sociālo apdrošināšanu pret nelaimes gadījumiem darbā vai arodslimībām".

   19.pants. Ģimenes locekļi, kuriem ir tiesības uz apgādnieka zaudējuma pensiju

   (1) Tiesības uz apgādnieka zaudējuma pensiju ir darba nespējīgiem mirušā apgādnieka
   ģimenes locekļiem, kas bijuši viņa apgādībā (20.pants). Mirušā bērniem apgādnieka
   zaudējuma pensiju piešķir neatkarīgi no tā, vai viņi ir bijuši mirušā apgādībā.

   (2) Par darba nespējīgiem ģimenes locekļiem uzskatāmi:

   1) bērni, kas ir jaunāki par 18 gadiem, kā arī bērni neatkarīgi no vecuma, ja viņi
   kļuvuši par invalīdiem pirms 18 gadu vecuma sasniegšanas;

   2) brāļi, māsas un mazbērni, kas ir jaunāki par 18 gadiem, ja viņiem nav darbspējīgu
   vecāku, kā arī brāļi, māsas un mazbērni neatkarīgi no vecuma, ja viņiem nav
   darbspējīgu vecāku un ja viņi kļuvuši par invalīdiem pirms 18 gadu vecuma
   sasniegšanas.

   (3) Šā likuma noteikumi, kas skar mirušā ģimeni, attiecas arī uz bezvēsts prombūtnē
   esošā ģimeni, ja apgādnieka bezvēsts prombūtne ir atzīta likumā noteiktajā kārtībā.

   (4) Par darba nespējīgiem ģimenes locekļiem uzskatāmas arī šā panta otrajā un
   trešajā daļā norādītās personas, ja tās laikā, kad iestājusies apgādnieka nāve vai
   vēlāk, mācās vidējās vai augstākajās mācību iestādēs dienas nodaļā un nav vecākas
   par 24 gadiem.

   20.pants. Par apgādājamiem uzskatāmie ģimenes locekļi

   Mirušā ģimenes locekļi uzskatāmi par viņa apgādībā bijušiem, ja tas viņus uzturēja
   vai viņi no tā saņēma palīdzību, kas viņiem bija pastāvīgs un galvenais eksistences
   līdzekļu avots.

   21.pants. Adoptētā tiesības uz apgādnieka zaudējuma pensiju

   (1) Adoptētajam ir tādas pašas tiesības uz apgādnieka zaudējuma pensiju kā īstajiem
   bērniem.

   (2) Tiesības uz apgādnieka zaudējuma pensiju, kas adoptētajam bija radušās pirms
   adopcijas, saglabājas.

   22.pants. Padēla un pameitas tiesības uz apgādnieka zaudējuma pensiju

   Padēlam un pameitai, ja viņi no vecākiem nav saņēmuši līdzekļus uzturam (alimentus),
   ir tādas pašas tiesības uz apgādnieka zaudējuma pensiju kā īstajiem bērniem.

   23.pants. Apgādnieka zaudējuma pensijas aprēķināšana

   (1) Šā likuma 19.pantā norādītajiem mirušā apgādnieka ģimenes locekļiem apgādnieka
   zaudējuma pensiju aprēķina no apgādnieka iespējamās vecuma pensijas šādā apmērā:

   1) vienam bērnam — 50 procenti no pensijas;

   2) diviem bērniem — 75 procenti no pensijas;

   3) trim un vairāk bērniem — 90 procenti no pensijas.

   (2) Bērniem, kuri zaudējuši abus vecākus, apgādnieka zaudējuma pensiju aprēķina šā
   panta pirmajā daļā noteiktajā kārtībā, ņemot vērā abu vecāku iespējamo vecuma
   pensiju.

   (3) Iespējamā vecuma pensija aprēķināma šā likuma 12. panta pirmajā daļā noteiktajā
   kārtībā, pieņemot, ka līdz dienai, kad apgādnieks būtu sasniedzis vecuma pensijas
   piešķiršanai nepieciešamo vecumu, ir izdarītas apdrošināšanas iemaksas no apgādnieka
   apdrošināšanas iemaksu vidējās algas darba periodā.

   (4) Šajā pantā noteiktajā kārtībā aprēķinātās pensijas kopējais apmērs nedrīkst būt
   mazāks par valsts sociālā nodrošinājuma pabalsta apmēru.

   24.pants. Valsts pensijas apmēra palielināšana, ja pensionārs pēc pensijas
   piešķiršanas turpina strādāt

   (1) Ja pensionārs — vecuma vai invaliditātes pensijas saņēmējs — pēc pensijas
   piešķiršanas turpina strādāt un ir nostrādājis ne mazāk par vienu gadu, piešķirtā
   pensija, pamatojoties uz apdrošinātās personas pieprasījumu, pārrēķināma, bet ne
   biežāk kā vienu reizi trijos gados.

   (2) Pārrēķināto vecuma pensiju veido agrāk piešķirtā (pārrēķinātā) pensija un
   pensija, kas saskaņā ar šā likuma 12.panta pirmajā daļā noteikto kārtību aprēķināta,
   ņemot vērā pensijas kapitālu, ko persona uzkrājusi gada vai ilgākā laikā pēc
   pensijas piešķiršanas (pārrēķināšanas).

   25.pants. Piešķirtās valsts pensijas pārrēķināšanas termiņi

   Piešķirto valsts pensiju pārrēķina šādos termiņos:

   1) gadījumos, kad iegūtas tiesības uz pensijas palielināšanu, — ar tā mēneša pirmo
   dienu, kurā pensionārs pieprasījis pārrēķināt pensiju, ja attiecīgo iesniegumu un
   visus nepieciešamos dokumentus viņš iesniedzis līdz 15.datumam ieskaitot, un ar
   nākamā mēneša pirmo datumu, ja iesniegums un visi nepieciešamie dokumenti iesniegti
   pēc 15.datuma;

   2) gadījumos, kad radušies apstākļi, kuru dēļ samazināta pensija, — ar tā mēneša
   pirmo dienu, kurā radušies šie apstākļi, ja tas noticis līdz 15.datumam ieskaitot,
   un ar nākamā mēneša pirmo dienu, ja tas noticis pēc 15.datuma.

   26.pants. Valsts pensijas palielināšana atkarībā no patēriņa cenu un apdrošināšanas
   iemaksu algas indeksa izmaiņām

   Valsts pensijas apmērs Ministru kabineta noteiktajā kārtībā pārskatāms ik gadu,
   ņemot vērā patēriņa cenu un apdrošināšanas iemaksu algas indeksa izmaiņas.

   III nodaļa
   Valsts pensijas piešķiršana

   27.pants. Valsts pensijas pieprasīšanas kārtība

   Pensijas pieprasījums un pensijas piešķiršanai nepieciešamie dokumenti personīgi vai
   ar darba devēja starpniecību iesniedzami sociālās apdrošināšanas pārvaldei pēc
   pensijas pieprasītāja dzīvesvietas.

   28.pants. Iestādes, kas piešķir pensiju

   (1) Pensijas pieprasījumu un pensijas piešķiršanai nepieciešamos dokumentus, kā arī
   sociālās apdrošināšanas pārvaldē esošos datus par pensijas pieprasītāja izdarīto
   apdrošināšanas iemaksu laiku un apjomu izskata sociālās apdrošināšanas pārvalde, un
   tās vadītājs izdod attiecīgu rīkojumu.

   (2) Ja pensijas pieprasījums tiek noraidīts, rīkojumā norādāmi atteikuma iemesli.

   29.pants. Sociālās apdrošināšanas pārvaldes lēmuma pārsūdzēšanas kārtība

   (1) Sūdzību sakarā ar sociālās apdrošināšanas pārvaldes lēmumu var iesniegt Valsts
   sociālās apdrošināšanas fondam.

   (2) Strīdi par šajā likumā paredzēto tiesību realizēšanu izskatāmi tiesā likumā
   noteiktajā kārtībā.

   30.pants. Valsts pensijas piešķiršanas termiņi

   (1) Vecuma pensiju piešķir uz mūžu.

   (2) Invaliditātes pensiju piešķir uz visu Veselības un darbspēju ekspertīzes ārstu
   komisijas noteikto invaliditātes laiku, bet ne ilgāk kā līdz šā likuma 11.pantā
   noteiktā vecuma sasniegšanai.

   (3) Apgādnieka zaudējuma pensiju piešķir uz laiku, kamēr mirušā ģimenes loceklis
   tiek uzskatīts par darba nespējīgu saskaņā ar šā likuma 19. pantu.

   (4) Pensiju piešķir ar dienu, kad iesniegts pensijas pieprasījums un pensijas
   piešķiršanai nepieciešamie dokumenti, izņemot šādus gadījumus, kad pensiju piešķir
   agrāk:

   1) vecuma vai invaliditātes pensiju piešķir ar pensijas vecuma sasniegšanas dienu
   vai ar to dienu, kad Veselības un darbspēju ekspertīzes ārstu komisija noteikusi
   invaliditāti, ja pensijas pieprasījums un pensijas piešķiršanai nepieciešamie
   dokumenti iesniegti ne vēlāk kā trīs mēnešus pēc pensijas vecuma sasniegšanas vai
   invaliditātes noteikšanas;

   2) apgādnieka zaudējuma pensiju piešķir ar dienu, kad radušās tiesības uz pensiju,
   taču ne agrāk kā 12 mēnešus pirms pensijas pieprasījuma un pensijas piešķiršanai
   nepieciešamo dokumentu iesniegšanas dienas.

   31.pants. Valsts pensijas piešķiršanas termiņš sakarā ar pensijas veida maiņu

   Pārejot no viena valsts pensijas veida uz otru, jaunā veida valsts pensijas
   piešķiršanas termiņš nosakāms saskaņā ar šā likuma 30.panta noteikumiem.

   IV nodaļa
   Valsts pensijas izmaksa

   32.pants. Valsts pensijas izmaksāšanas kārtība

   (1) Valsts pensijas izmaksājamas katru mēnesi piešķirtajā apmērā, izņemot šā likuma
   36.pantā noteiktos gadījumus.

   (2) Pensijas saņēmējs var pilnvarot citu personu saņemt pensiju. Nepārtraukti pēc
   vienas pilnvaras pensija izmaksājama ne ilgāk par sešiem mēnešiem.

   (3) Sievietēm, kuras aizgājušas vecuma pensijā saskaņā ar šā likuma 11.panta otro
   daļu un turpina strādāt, pensiju neizmaksā līdz 11.panta pirmajā daļā noteiktā
   vecuma sasniegšanai.

   33.pants. Avansi

   Ja apdrošinātajai personai ir tiesības uz pensiju, bet ir paredzams, ka tās apmēra
   noteikšanai būs nepieciešams ilgs laiks (arhīva izziņu saņemšanai par apdrošināšanas
   stāžu), pensijas pieprasītājam var piešķirt un izmaksāt pensiju avansa veidā,
   nepārsniedzot paredzamās pensijas mēneša apmēru. Avansu izmaksā, ja apdrošinātā
   persona, kurai ir tiesības uz pensiju, to pieprasa. Avansa izmaksu uzsāk ne vēlāk kā
   nākamajā mēnesī pēc pensijas pieprasījuma saņemšanas dienas un turpina izmaksāt ne
   ilgāk par sešiem mēnešiem.

   34. pants. Valsts pensijas saņēmēja pienākumi

   Valsts pensijas saņēmēja pienākums ir ziņot sociālās apdrošināšanas pārvaldei par
   tādu apstākļu iestāšanos, kas izraisa pensijas izmaksas pārtraukšanu vai grozījumus
   izmaksājamās pensijas apmērā.

   35.pants. Valsts pensijas izmaksa par pagājušo laiku

   (1) Aprēķinātās valsts pensijas summas, ko pensijas saņēmējs laikā nav saņēmis,
   izmaksā par pagājušo laiku, bet ne ilgāku par trim gadiem pirms pensijas
   pieprasījuma iesniegšanas dienas.

   (2) Ja aprēķinātās valsts pensijas summas nav laikā saņemtas tās iestādes vainas
   dēļ, kura piešķir vai izmaksā pensiju, pensijas summas reizina ar inflācijas
   pieauguma koeficientu šajā laika periodā.

   36.pants. Ieturējumi no valsts pensijas

   (1) Ieturējumus no valsts pensijas var izdarīt:

   1) pamatojoties uz tiesas nolēmumiem un citu institūciju (amatpersonu) lēmumiem,
   kurus saskaņā ar likumu izpilda tiesas nolēmumu izpildīšanai noteiktajā kārtībā;

   2) pamatojoties uz institūciju (amatpersonu) lēmumiem, kuri izpildāmi bezstrīda
   kārtībā;

   3) pamatojoties uz sociālās apdrošināšanas pārvaldes vadītāja rīkojumu, lai piedzītu
   tās pensijas summas, kas pensionāram pārmaksātas viņa vainas dēļ. Šajā gadījumā ik
   mēnesi ieturami ne vairāk kā 10 procenti no izmaksājamās pensijas.

   (2) Ieturējumi no valsts pensijas aprēķināmi no pensijas saņēmējam izmaksājamās
   summas. Kopējā ieturējumu summa mēnesī nedrīkst pārsniegt 50 procentus no pensijas.
   Ja pensijas izmaksa tiek izbeigta pirms parāda dzēšanas, sociālās apdrošināšanas
   iestādes atlikušo parāda daļu piedzen likumā noteiktajā kārtībā.

   37.pants. Sakarā ar pensijas saņēmēja nāvi nesaņemtās pensijas un apbedīšanas
   pabalsta izmaksāšana

   (1) Izmaksai aprēķinātās pensijas summas, kas nav izmaksātas līdz pensionāra nāvei,
   ir tiesības saņemt pensijas saņēmēja laulātajam un visiem pirmās un otrās pakāpes
   radiniekiem.

   (2) Pensijas saņēmēja nāves gadījumā viņa ģimenei vai personai, kas uzņēmusies
   apbedīšanu, izmaksā apbedīšanas pabalstu divu mēnešu pensijas apmērā.

   38.pants. Pensijas izmaksa personām, kuras izbrauc uz ārvalstīm

   (1) Latvijas pilsoņiem Latvijas Republikā iegūtās tiesības uz valsts pensiju
   saglabājas arī pēc izbraukšanas uz ārvalstīm.

   (2) Personai, kura saņēmusi pastāvīgās uzturēšanās atļauju vai ir pastāvīgi
   pierakstīta Latvijas Republikā, valsts pensiju, kas piešķirta Latvijas Republikā
   pirms izbraukšanas uz pastāvīgu dzīvi ārvalstīs, izmaksā sešus mēnešus uz priekšu,
   skaitot ar nākamo mēnesi pēc izrakstīšanās, bet turpmāk pensijas izmaksu pārtrauc,
   ja starptautiskajos līgumos, ko apstiprinājusi Saeima, nav noteikta citāda kārtība.

   Pārejas noteikumi

   1. Latvijas Republikas pilsoņiem līdz 1991. gada 1. janvārim Latvijā un ārpus
   Latvijas uzkrātie darba un tam pielīdzinātie periodi veido apdrošināšanas stāžu, kas
   nepieciešams valsts pensijas piešķiršanai, neatkarīgi no sociālās apdrošināšanas
   iemaksu izdarīšanas. Ārvalstu pilsoņiem un bezvalstniekiem, kuru pastāvīgā
   dzīvesvieta 1991.gada 1.janvārī bija Latvijas Republika, šis noteikums attiecināms
   tikai uz Latvijā uzkrātajiem darba un tam pielīdzinātajiem periodiem. Līdz 1991.gada
   1.janvārim apdrošināšanas stāžam pielīdzināti šādi nodarbinātības periodi:

   1) obligātais karadienests un tam pielīdzinātie dienesti;

   2) virsdienests karavīriem un dienests virsniekiem Latvijas Republikas armijā,
   Latvijas pilsoņiem — arī PSRS Bruņotajos spēkos, ja viņiem sakarā ar darbību
   Latvijas interesēs atņemta dienesta pakāpe;

   3) dienests ierindas un komandējošā sastāva amatos iekšlietu iestādēs, izņemot VDK;

   4) mācību laiks augstākajās mācību iestādēs, kā arī citās mācību iestādēs pēc
   vidējās izglītības iegūšanas;

   5) mācību laiks aspirantūras dienas nodaļā, pēcdiploma izglītības un kvalifikācijas
   paaugstināšanas laiks;

   6) individuālais darbs;

   7) laiks, kad kopts I grupas invalīds vai bērns invalīds līdz 16 gadu vecumam, kā
   arī cilvēks, kas sasniedzis 80 gadu vecumu;

   8) laiks, kad māte audzinājusi bērnu līdz 8 gadu vecumam;

   9) algots darbs reliģiskajās organizācijās;

   10) politiski represēto ieslodzījuma vietās, nometinājumā un izsūtījumā pavadītais
   laiks trīskāršā apmērā, bet Galējos Ziemeļos un tiem pielīdzinātajos rajonos —
   pieckārtīgā apmērā. Rajonus, kas uzskatāmi par Galējo Ziemeļu un tiem
   pielīdzinātajiem rajoniem, nosaka Ministru kabinets. Tām personām, kurām šis stāžs
   noteikts seškārtīgā apmērā, aprēķinātais stāžs tiek saglabāts.

   2. No 1991. gada 1. janvāra līdz šā likuma spēkā stāšanās dienai apdrošināšanas
   stāžu, kas nepieciešams valsts pensijas piešķiršanai, veido darbs vai tam
   pielīdzinātie nodarbinātības periodi, kuru laikā kārtotas sociālās apdrošināšanas
   iemaksas. Apdrošināšanas stāžam pielīdzināti šādi nodarbinātības periodi:

   1) obligātais karadienests un tam pielīdzinātie dienesti;

   2) virsdienests karavīriem un dienests virsniekiem Latvijas Republikas armijā,
   Latvijas pilsoņiem — arī PSRS Bruņotajos spēkos, ja viņiem sakarā ar darbību
   Latvijas interesēs atņemta dienesta pakāpe;

   3) dienests ierindas un komandējošā sastāva amatos iekšlietu iestādēs, izņemot VDK;

   4) mācību laiks augstākajās mācību iestādēs, kā arī citās mācību iestādēs pēc
   vidējās izglītības iegūšanas;

   5) pēcdiploma izglītības un kvalifikācijas paaugstināšanas laiks;

   6) laiks, kad kopts I grupas invalīds vai bērns invalīds līdz 16 gadu vecumam, kā
   arī cilvēks, kas sasniedzis 80 gadu vecumu;

   7) laiks, kad māte audzinājusi bērnu līdz 8 gadu vecumam.

   3. Aprēķinot valsts pensijas, izdevumi, kas saistīti ar šo pārejas noteikumu 1. un
   2.punktā minēto periodu iekļaušanu pensiju aprēķināšanā, sedzami no sociālās
   apdrošināšanas budžeta līdzekļiem.

   4. Līdz Nodarbinātības fonda un Darba negadījumu un arodslimību apdrošināšanas fonda
   izveidošanai apdrošināšanas iemaksas par personu, kurai piešķirts bezdarbnieka
   statuss un kura saņem bezdarbnieka pabalstu, vai par nestrādājošu personu, kas
   atzīta par invalīdu sakarā ar nelaimes gadījumu darbā vai arodslimību, tiek
   izdarītas no sociālās apdrošināšanas budžeta līdzekļiem.

   5. Līdz Darba negadījumu un arodslimību apdrošināšanas fonda izveidošanai personai,
   kas atzīta par invalīdu sakarā ar nelaimes gadījumu darbā vai arodslimību, pensija
   piešķirama un izmaksājama saskaņā ar šo likumu.

   6. Par apdrošināto personu iemaksu periodos, kas minēti šā likuma 9.panta trešajā
   daļā, apdrošināšanas iemaksas līdz 1997.gadam tiek izdarītas no sociālās
   apdrošināšanas budžeta līdzekļiem, bet no 1997.gada — no valsts pamatbudžeta
   līdzekļiem.

   7. Pārejas periodā apdrošināšanas stāžu apliecinoši dokumenti ir:

   1) darba grāmatiņa;

   2) darba līgumu grāmatiņa;

   3) dokuments, kas apliecina apdrošināšanas iemaksu izdarīšanu;

   4) citi dokumenti, kas apliecina apdrošināšanas stāžu (izziņas, darba līgumi un to
   izpildi apliecinoši dokumenti u.c.).

   8. Vecuma pensijas piešķiršanai nepieciešamais vecums, kāds līdz šā likuma spēkā
   stāšanās dienai bija noteikts 1990.gada 29.novembra likuma "Par valsts pensijām"
   8.panta otrajā punktā (izņemot gadījumu, kas noteikts šā likuma 11.panta otrajā
   daļā) un 9. — 12.pantā, 1996.gadā ir paaugstināms par vienu gadu, un ar katru nākamo
   gadu tas pieaug par sešiem mēnešiem, līdz tiek sasniegts 60 gadu vecums.

   9. Izdarot grozījumus apdrošināšanas iemaksu tarifos, pārtraucama turpmāka
   apdrošināšanas stāža noteikšana, kas dod tiesības uz pensiju ar atvieglotiem
   noteikumiem par darbu sevišķi kaitīgos un sevišķi smagos darba apstākļos vai
   kaitīgos un smagos darba apstākļos, saglabājot tiesības uz pensiju ar atvieglotiem
   noteikumiem par agrāk nostrādāto laiku, ievērojot vecumu, kāds norādīts šo pārejas
   noteikumu 8.punktā.

   10. Desmit gadus piešķirot pensiju šajā likumā noteiktajā kārtībā, tās aprēķināšanai
   uzkrātais pensijas kapitāls indeksējams pēc šajā punktā noteiktajiem koeficientiem
   šādos gadījumos:

   1) to tiesību kompensēšanai, kas līdz šā likuma spēkā stāšanās dienai bija noteiktas
   1990.gada 29.novembra likuma "Par valsts pensijām" 9.— 11.pantā un 12.panta 1. un
   2.punktā, ja ievēroti šādi nosacījumi:

   +----------------------------------------------------------------------------------+
   | Kategorijas un nosacījumi                  | Koeficients | Koeficients sievietēm |
   |                                            |  vīriešiem  |                       |
   |--------------------------------------------+-------------+-----------------------|
   | Invalīdi uz mūžu ar apdrošināšanas stāžu   |             |                       |
   | ne mazāku: vīriešiem — par 25 gadiem,      |    1,09     |          1,1          |
   | sievietēm — par 20 gadiem                  |             |                       |
   |--------------------------------------------+-------------+-----------------------|
   | Sievietes, kurām ir pieci vai vairāk bērni |             |                       |
   | vai bērns invalīds kopš bērnības un kuras  |             |                       |
   | ir izaudzinājušas bērnus līdz 8 gadu       |      —      |          1,1          |
   | vecumam, ar apdrošināšanas stāžu ne mazāku |             |                       |
   | par 20 gadiem                              |             |                       |
   |--------------------------------------------+-------------+-----------------------|
   | Liliputi, punduri un neredzīgie ar         |             |                       |
   | apdrošināšanas stāžu ne mazāku: vīriešiem  |    1,33     |         1,37          |
   | — par 20 gadiem, sievietēm — par 15 gadiem |             |                       |
   |--------------------------------------------+-------------+-----------------------|
   | Personas, kuras ir strādājušas darbos ar   |             |                       |
   | sevišķi kaitīgiem un sevišķi smagiem darba |             |                       |
   | apstākļiem, ar apdrošināšanas stāžu ne     |             |                       |
   | mazāku: vīriešiem — par 20 gadiem,         |     1,2     |         1,22          |
   | sievietēm — par 15 gadiem, ja vismaz       |             |                       |
   | ceturtā daļa no tiem nostrādāti darbos ar  |             |                       |
   | sevišķi kaitīgiem un sevišķi smagiem darba |             |                       |
   | apstākļiem                                 |             |                       |
   |--------------------------------------------+-------------+-----------------------|
   | Personas, kuras ir strādājušas darbos ar   |             |                       |
   | kaitīgiem un smagiem darba apstākļiem, ar  |             |                       |
   | apdrošināšanas stāžu ne mazāku: vīriešiem  |             |                       |
   | — par 25 gadiem, sievietēm — par 20        |    1,09     |          1,1          |
   | gadiem, ja vismaz ceturtā daļa no tiem     |             |                       |
   | nostrādāti darbos ar kaitīgiem un smagiem  |             |                       |
   | darba apstākļiem                           |             |                       |
   +----------------------------------------------------------------------------------+

   2) piešķirot apgādnieka zaudējuma pensiju bērniem, kas pēc Černobiļas AES avārijas
   dzimuši tās seku likvidēšanas dalībnieku ģimenēs, pensijas aprēķināšanai mirušā
   apgādnieka iespējamais pensijas kapitāls indeksējams ar koeficientu 1,1;

   3) piešķirot vecuma pensiju politiski represētajām personām ar apdrošināšanas stāžu
   vīriešiem — ne mazāku par 25 gadiem, sievietēm — ne mazāku par 20 gadiem, to
   uzkrātais pensijas kapitāls indeksējams ar koeficientu 1,1.

   11. Nosakot tiesības uz koeficientu pensijai par darbu sevišķi kaitīgos un sevišķi
   smagos darba apstākļos vai kaitīgos un smagos darba apstākļos Latvijas teritorijā,
   piemērojami saraksti, kas līdz šā likuma spēkā stāšanās dienai noteica ražotņu,
   darbu un profesiju atbilstību darbam, kas dod tiesības uz pensiju ar atvieglotiem
   noteikumiem.

   12. Turpināt tāda apdrošināšanas stāža noteikšanu, kas dod tiesības uz izdienas
   pensiju saskaņā ar nolikumu "Par izdienas pensijām" un nolikumu "Par iekšlietu
   iestāžu ierindas un komandējošā sastāva darbinieku pensijām (darba devēja
   pensijām)", līdz tam laikam, kad Ministru kabinets būs noteicis citu kārtību.

   13. Pārejas periodā, kad valsts pensija tiek aprēķināta saskaņā ar šā likuma
   12.panta pirmās daļas noteikumiem, ņemami vērā šādi noteikumi:

   apdrošināšanas periods līdz 1995.gadam (ieskaitot) tiks kreditēts ar sākuma kapitālu
   (Ks), ko var palielināt ar turpmākām iemaksām saskaņā ar šā likuma 12.panta pirmās
   daļas noteikumiem:

                                     Ks=Vi x As x 0.2

   As — apdrošināšanas stāžs par periodu līdz 1995.gadam (ieskaitot),

   Vi — gada vidējā apdrošināšanas iemaksu alga, kas piemērota 1996.gada algu līmenim.

   Atkarībā no pensijā aiziešanas laika (ja nepieciešams, piemērojot šā likuma
   33.pantu) vidējā apdrošināšanas iemaksu alga nosakāma šādā veidā:

   Aizejot pensijā:

   1996. gadā —

   Vi ir vidējā apdrošināšanas iemaksu alga 1995.gadā;

   1997. gadā —

   Vi ir apdrošinātās personas vidējā apdrošināšanas iemaksu alga 1996. gadā;

   1998. gadā —

   Vi ir apdrošinātās personas pēc kārtas sekojošu 12 mēnešu vidējā apdrošināšanas
   iemaksu alga laika periodā no 1996. līdz 1998. gadam. Ja šajā periodā pensijas
   pieprasītājs ir nostrādājis mazāk par 12 mēnešiem, vidējā apdrošināšanas iemaksu
   alga nosakāma, dalot apdrošināšanas iemaksu algu summu par minētajā periodā
   esošajiem mēnešiem ar 12;

   1999. gadā —

   Vi ir apdrošinātās personas pēc kārtas sekojošu 24 mēnešu vidējā apdrošināšanas
   iemaksu alga laika periodā no 1996. līdz 1999. gadam. Ja šajā periodā pensijas
   pieprasītājs ir nostrādājis mazāk par 24 mēnešiem, vidējā apdrošināšanas iemaksu
   alga nosakāma, dalot apdrošināšanas iemaksu algu summu par minētajā periodā
   esošajiem mēnešiem ar 24;

   2000. gadā un turpmākajos gados —

   Vi ir apdrošinātās personas pēc kārtas sekojošu 36 mēnešu vidējā apdrošināšanas
   iemaksu alga laika periodā no 1996. līdz 2000. gadam. Ja šajā periodā pensijas
   pieprasītājs ir nostrādājis mazāk par 36 mēnešiem, vidējā apdrošināšanas iemaksu
   alga nosakāma, dalot apdrošināšanas iemaksu algu summu par minētajā periodā
   esošajiem mēnešiem ar 36.

   14. Šā likuma 5.panta noteikumi piemērojami, sākot ar dienu, kad stājas spēkā
   Ministru kabineta noteikumi par gada ienākuma apmēra noteikšanu, no kura izdarāmas
   sociālās apdrošināšanas iemaksas.

   15. Līdz 2000. gadam valsts pensijas pārskatāmas ik pēc pusgada, ņemot vērā tikai
   patēriņa cenu indeksu.

   16. Pensijas, kas piešķirtas pirms šā likuma spēkā stāšanās, netiek pārrēķinātas,
   izņemot šādus gadījumus, kad tas tiek veikts šādā kārtībā:

   1) ja papildināts līdz šā likuma spēkā stāšanās dienai uzkrātais apdrošināšanas
   stāžs, ja ģimenes sastāvā notikušas pārmaiņas, kas skar tos ģimenes locekļus, kuriem
   ir tiesības uz apgādnieka zaudējuma pensiju, ja mainījusies invaliditātes grupa,
   vecuma, invaliditātes vai apgādnieka zaudējuma pensija pārrēķināma pēc formulas:

                           P = 0.3 x VA + 0.004 x VA x AS x ĢL

   P — pensija,

   VA — iepriekšējā gada vidējā apdrošināšanas iemaksu alga; ja šī alga ir mazāka par
   to, no kuras pensija aprēķināta iepriekš, saglabājama iepriekšējā alga,

   AS — apdrošināšanas stāža pilni gadi,

   ĢL — to ģimenes locekļu skaits, kuriem ir tiesības uz apgādnieka zaudējuma pensiju.
   Tas ņemams vērā, vienīgi aprēķinot apgādnieka zaudējuma pensiju;

   2) nosakot pensiju bērniem, kas zaudējuši abus vecākus, ņemams vērā abu vecāku
   kopējais apdrošināšanas stāžs;

   3) pārrēķinot invaliditātes pensiju, pārrēķināma arī piemaksa pie tās, kas nosakāma
   pie I grupas invaliditātes pensijas 12 procentu apmērā un pie II grupas
   invaliditātes pensijas — sešu procentu apmērā no iepriekšējā gada vidējās
   apdrošināšanas iemaksu algas;

   4) sakarā ar apdrošināšanas stāžu, kas uzkrāts pēc šā likuma spēkā stāšanās, vecuma
   pensija pārrēķināma šā likuma 24.panta pirmajā un otrajā daļā noteiktajā kārtībā;

   5) pārrēķinot pensiju, ņemami vērā šā likuma 25.pantā noteiktie pensijas
   pārrēķināšanas termiņi;

   6) pensija palielināma šā likuma 26.pantā noteiktajā kārtībā, ievērojot šo pārejas
   noteikumu 15.punktu;

   7) politiski represētajām personām agrāk piešķirtās vecuma pensijas pārrēķināmas,
   piemērojot koeficientu 1,1;

   8) pārejot no viena pensijas veida uz otru, ievērojami šā likuma 25.panta noteikumi;

   9) pensijas izmaksa veicama šā likuma IV nodaļā noteiktajā kārtībā;

   10) piešķirot pensiju no jauna, tā piešķirama šajā likumā noteiktajā kārtībā.

   17. Līdz 1997.gada 1.janvārim invaliditātes pensijas aprēķināmas un pārrēķināmas šo
   pārejas noteikumu 16.punkta 1. un 3.apakšpunktā noteiktajā kārtībā. Izdarot
   invaliditātes pensijas pārrēķināšanu sakarā ar apdrošināšanas stāža papildināšanu
   pēc šā likuma spēkā stāšanās, ievērojami šā likuma 24. panta pirmās daļas noteikumi.

   18. Personām, kurām invaliditāte noteikta pirms šā likuma spēkā stāšanās, bet kuras
   šajā likumā noteikto vecuma pensijas piešķiršanai nepieciešamo vecumu sasniegušas
   pēc šā likuma spēkā stāšanās, invaliditātes pensijas vietā aprēķināma vecuma pensija
   šādā kārtībā:

   1) ja invalīds strādājis pēc šā likuma spēkā stāšanās, — saskaņā ar šā likuma
   12.panta noteikumiem, piemērojot šo pārejas noteikumu 13.punktu;

   2) ja invalīds nav strādājis pēc šā likuma spēkā stāšanās, — saskaņā ar šā likuma
   12.panta noteikumiem, piemērojot šo pārejas noteikumu 13.punktu, ņemot vērā vidējo
   apdrošināšanas iemaksu algu 1995.gadā.

   19. Invaliditātes pensijas vietā piešķirtā vecuma pensija invaliditātes laikā
   nedrīkst būt mazāka par invaliditātes pensiju, kas saņemta līdz vecuma pensijas
   piešķiršanas brīdim.

   20. Ar šā likuma spēkā stāšanos spēku zaudē:

   1) likums "Par valsts pensijām" (Latvijas Republikas Augstākās Padomes un Valdības
   Ziņotājs, 1991, 1./2., 51. nr.; 1993, 18./19., 20./21.nr.; Latvijas Republikas
   Saeimas un Ministru Kabineta Ziņotājs, 1993, 32.nr.; 1994, 6.nr.);

   2) likums "Par valsts pensiju pagaidu aprēķināšanas kārtību" (Latvijas Republikas
   Saeimas un Ministru Kabineta Ziņotājs, 1993, 32.nr.; 1994, 6.nr.);

   3) Latvijas Republikas Augstākās padomes lēmums "Par Latvijas Republikas likuma "Par
   valsts pensijām" spēkā stāšanās kārtību" (Latvijas Republikas Augstākās Padomes un
   Valdības Ziņotājs, 1991, 1./2.,51.nr.).

   Likums stājas spēkā ar 1996.gada 1.janvāri.

   Likums Saeimā pieņemts 1995.gada 2.novembrī.
   Valsts prezidents G.Ulmanis
   Rīgā 1995.gada 23.novembrī
   © Oficiālais izdevējs "Latvijas Vēstnesis"
