   [IMG]
   Publicēts:
   "Latvijas Vēstnesis", 199/200 (1260/1261), 08.07.1998., "Ziņotājs", 15, 04.08.1998.
   Izdevējs: SaeimaVeids: likumsPieņemts: 19.06.1998.Stājas spēkā: 22.07.1998.
   Attēlotā redakcija: 29.12.2015. - 31.12.2015. Vēsturiskā
   Grozījumi:
   09.03.2000. likums / LV, 111/112 (2022/2023), 28.03.2000. / Stājas spēkā 11.04.2000.
   18.05.2000. likums / LV, 187/188 (2098/2099), 25.05.2000. / Stājas spēkā 08.06.2000.
   15.11.2001. likums / LV, 175 (2562), 04.12.2001. / Stājas spēkā 18.12.2001.
   31.10.2002. likums / LV, 163 (2738), 08.11.2002. / Stājas spēkā 22.11.2002.
   15.05.2003. likums / LV, 82 (2847), 03.06.2003. / Stājas spēkā 17.06.2003.
   20.05.2004. likums / LV, 82 (3030), 25.05.2004. / Stājas spēkā 27.05.2004.
   17.03.2005. likums / LV, 52 (3210), 01.04.2005. / Stājas spēkā 15.04.2005.
   19.10.2006. likums / LV, 174 (3542), 01.11.2006. / Stājas spēkā 15.11.2006.
   08.03.2007. likums / LV, 51 (3627), 27.03.2007. / Stājas spēkā 10.04.2007.
   29.06.2008. likums / LV, 107 (3891), 15.07.2008. / Stājas spēkā 29.07.2008.
   12.06.2009. likums / LV, 96 (4082), 19.06.2009. / Stājas spēkā 01.07.2009.
   15.10.2009. likums / LV, 175 (4161), 04.11.2009. / Stājas spēkā 18.11.2009.
   26.11.2009. likums / LV, 193 (4179), 09.12.2009. / Stājas spēkā 01.01.2010.
   04.03.2010. likums / LV, 47 (4239), 24.03.2010. / Stājas spēkā 07.04.2010.
   16.12.2010. likums / LV, 205 (4397), 29.12.2010. / Stājas spēkā 01.01.2011.
   01.07.2011. likums / LV, 112 (4510), 20.07.2011. / Stājas spēkā 03.08.2011.
   04.08.2011. likums / LV, 132 (4530), 24.08.2011. / Stājas spēkā 01.10.2011.
   30.05.2013. likums / LV, 118 (4924), 20.06.2013. / Stājas spēkā 04.07.2013.
   27.02.2014. likums / LV, 51 (5111), 12.03.2014. / Stājas spēkā 31.03.2014.
   06.03.2014. likums / LV, 60 (5120), 25.03.2014. / Stājas spēkā 08.04.2014.
   26.11.2015. likums / LV, 245 (5563), 15.12.2015. / Stājas spēkā 29.12.2015.
   Satura rādītājs:
     * I nodaļa. Vispārīgie noteikumi
          * 1.pants. Likumā lietotie termini
          * 2.pants. Likuma uzdevums
          * 3.pants. Bērns un bērna tiesību vienlīdzības princips
          * 4.pants. Bērna tiesību aizsardzības mērķi
          * 5.pants. Bērna tiesību aizsardzības subjekti
          * 5.^1 pants. Subjekti, kuriem nepieciešamas speciālās zināšanas bērnu
            tiesību aizsardzības jomā
          * 5.^2 pants. Psihologa atzinums lietās, kas saistītas ar bērnu tiesību
            aizsardzību
          * 6.pants. Bērna tiesību aizsardzības princips
     * II nodaļa. Bērna pamattiesības
          * 7.pants. Bērna tiesības uz dzīvību un attīstību
          * 8.pants. Bērna tiesības uz individualitāti
          * 9.pants. Bērna tiesības uz privāto dzīvi, personas neaizskaramību un
            brīvību
          * 10.pants. Bērna tiesības uz pilnvērtīgiem dzīves apstākļiem
          * 11.pants. Bērna tiesības uz izglītību un jaunradi
          * 12.pants. Bērna sociālās tiesības
          * 13.pants. Bērna brīvības
          * 14.pants. Bērna tiesības uz īpašumu
          * 15.pants. Bērna tiesības uz aizsardzību no ekspluatācijas
          * 16.pants. Bērna tiesības uz atpūtu un brīvo laiku
          * 17.pants. Bērna tiesības piedalīties bērna tiesību aizsardzības programmu
            izstrādāšanā
     * III nodaļa. Bērna tiesību garantijas un tiesību ierobežojumi
          * 18.pants. Bērna tiesību garantijas
          * 19.pants. Informācija par bērna tiesībām un pienākumiem
          * 20.pants. Ar bērna tiesību aizsardzību saistīto lietu izskatīšana
          * 21.pants. Bērna tiesību ierobežojumi
     * IV nodaļa. Bērna pienākumi
          * 22.pants. Bērna pienākumi mājās
          * 23.pants. Bērna pienākumi pret sabiedrību
     * V nodaļa. Bērns un ģimene
          * 24.pants. Vecāku pienākumi pret bērnu
          * 25.pants. Vecāku tiesības ierobežot bērna brīvības
          * 26.pants. Valsts un pašvaldības palīdzība ģimenei
          * 27.pants. Bērna šķiršana no ģimenes
          * 27.^1 pants. Bērna šķiršana no ģimenes, lai izpildītu nolēmumu par bērna
            nogādāšanu atpakaļ uz valsti, kurā ir viņa dzīvesvieta
          * 28.pants. Aprūpes vai aizgādības tiesību atņemšana
          * 29.pants. Bērna aprūpe pēc vecāku lūguma
          * 29.^1 pants. Ārpusģimenes aprūpē esošas mātes tiesības
          * 30.pants. Maksa par bērna ārpusģimenes aprūpi
          * 31.pants. Adopcija
     * VI nodaļa. Ārpusģimenes aprūpe
          * 32.pants. Ārpusģimenes aprūpes mērķis
          * 33.pants. Ārpusģimenes aprūpē ņemta bērna saskarsme ar vecākiem un citām
            personām
          * 34.pants. Bērna informēšana par viņa vecākiem
          * 35.pants. Aizbildnībā esoša bērna aprūpe
          * 36.pants. Bērna aprūpe audžuģimenē
          * 37.pants. Bāreņu un bez vecāku gādības palikušo bērnu aprūpes iestādes
          * 38.pants. Sociālās korekcijas izglītības un profilakses iestādes
          * 39.pants. Bērna statuss ārpusģimenes aprūpē
          * 40.pants. Sankcijas un ierobežojumi
          * 41.pants. Īpaši ierobežojumi
          * 42.pants. Ārpusģimenes aprūpes izbeigšana
          * 43.pants. Palīdzības sniegšana pēc ārpusģimenes aprūpes izbeigšanas
          * 44.pants. Darbs ar vecākiem bērna ārpusģimenes aprūpes laikā
          * 45.pants. Citā ģimenē ievietota bērna aprūpes uzraudzība
          * 45.^1 pants. Vecāku aprūpē esoša bērna nodošana citas personas aprūpē
            Latvijā un aprūpes uzraudzība
          * 45.^2 pants. Ārpusģimenes aprūpē esoša bērna nodošana citas personas aprūpē
            Latvijā un aprūpes uzraudzība
          * 45.^3 pants. Viesģimenes statuss
          * 45.^4 pants. Vecāku aprūpē un ārpusģimenes aprūpē esoša bērna nodošana
            citas personas aprūpē ārvalstī un aprūpes uzraudzība
     * VII nodaļa. Bērns un viņa dzīves vide
          * 46.pants. Bērna tiesības uz tīru dzīves vidi
          * 47.pants. Pamatnoteikumi bērna aizsardzībai no negatīvās sociālās vides
            ietekmes
          * 48.pants. Bērna aizsardzība no smēķēšanas un alkoholisko dzērienu ietekmes
          * 49.pants. Bērna aizsardzība no narkotisko, psihotropo, toksisko un citu
            apreibinošu vielu lietošanas
          * 50.pants. Bērns un spēles, filmas, plašsaziņas līdzekļi
          * 50.^1 pants. Ierobežojumi bērna iesaistīšanai pasākumos
          * 50.^2 pants. Bērna drošība publiskos pasākumos vai publisku vietu
            apmeklēšanas laikā
          * 50.^3 pants. Drošības prasības, sniedzot bērna uzraudzības pakalpojumus
          * 51.pants. Bērna aizsardzība no prettiesiskām darbībām
          * 52.pants. Bērns — vardarbības vai citas prettiesiskas darbības upuris
     * VIII nodaļa. Bērns ar īpašām vajadzībām
          * 53.pants. Bērna ar īpašām vajadzībām jēdziens
          * 54.pants. Tiesības bērnam ar īpašām vajadzībām dzīvot pilnvērtīgu dzīvi
          * 55.pants. Īpaša aprūpe bērnam ar īpašām vajadzībām
          * 56.pants. Pedagoģisko un sociālās sfēras darbinieku sagatavošana darbam ar
            bērniem ar īpašām vajadzībām
     * IX nodaļa. Bērna atbildība par likumpārkāpumiem un to profilakse
          * 57.pants. Bērna atbildība par likumpārkāpumiem
          * 58.pants. Likumpārkāpumu profilakses darba organizācija
          * 59.pants. Bērna nogādāšana policijas iestādē
          * 60.pants. Pasākumi, kas veicami, ja bērnam nepieciešama palīdzība
     * X nodaļa. Bērna tiesību aizsardzības organizācija
          * 61.pants. Ministru kabineta kompetence bērna tiesību aizsardzības jomā
          * 62.pants. Labklājības ministrijas kompetence
          * 62.^1 pants. Veselības ministrijas kompetence
          * 63.pants. Izglītības un zinātnes ministrijas kompetence
          * 64.pants. Iekšlietu ministrijas kompetence
          * 64.^1 pants. Tieslietu ministrijas kompetence
          * 64.^2 pants. Kultūras ministrijas kompetence
          * 64.^3 pants. Ģenerālprokuratūras kompetence
          * 65.pants. Bērnu un ģimenes lietu ministra un Bērnu un ģimenes lietu
            ministrijas kompetence
          * 65.^1 pants. Valsts bērnu tiesību aizsardzības inspekcijas kompetence
          * 65.^2 pants. Tiesībsarga biroja kompetence
          * 65.^3 pants. Uzturlīdzekļu garantiju fonda administrācijas kompetence
          * 65.^4 pants. Bērnu tiesību aizsardzības komisija
          * 66.pants. Pašvaldību kompetence bērna tiesību aizsardzībā
          * 67.pants. Pašvaldību kompetences norobežošana
          * 67.^1 pants. Statistiskā informācija par bērna tiesību stāvokli
          * 67.^2 pants. Nepilngadīgo personu atbalsta informācijas sistēma
          * 68.pants. Bērnu aprūpes, izglītības un citu iestāžu kompetence
          * 69.pants. Sabiedrisko un reliģisko organizāciju piedalīšanās bērna tiesību
            nodrošināšanā
     * XI nodaļa. Atbildība par bērna tiesību neievērošanu
          * 70.pants. Bērna tiesību aizsardzības subjektu pienākumi
          * 71.pants. Aizliegums izplatīt informāciju par bērnu
          * 72.pants. Bērnu iestāžu darbinieku un pasākumu organizatoru atbildība
          * 73.pants. Iedzīvotāju pienākumi bērna tiesību aizsardzībā
     * XII nodaļa. Nobeiguma noteikumi
          * 74.pants. Bēglis un persona, kurai piešķirts alternatīvais statuss
          * 75.pants. Bērna tikšanās ar dažādās valstīs dzīvojošiem vecākiem
          * 76.pants. Valsts robežas šķērsošana
     * Pārejas noteikumi
          * 1. punkts
          * 2. punkts
          * 3. punkts
          * 4. punkts
          * 5. punkts
          * 6. punkts
          * 7. punkts
          * 8. punkts
          * 9. punkts
          * 10. punkts
          * 11. punkts
          * 12. punkts
          * 13. punkts
          * 14. punkts
          * 15. punkts
          * 16. punkts
          * 17. punkts
          * 18. punkts
          * 19. punkts
          * 20. punkts
          * 21. punkts
          * 22. punkts
          * 23. punkts
          * 24. punkts
          * 25. punkts
          * 26. punkts
          * 27. punkts
          * 28. punkts
          * 29. punkts
          * 30. punkts
          * 31. punkts
          * 32. punkts
     * Informatīva atsauce uz Eiropas Savienības direktīvām
   Saeima ir pieņēmusi un Valsts
   prezidents izsludina šādu likumu:
   Bērnu tiesību aizsardzības likums
   I nodaļa. Vispārīgie noteikumi

   1.pants. Likumā lietotie termini

   Likumā ir lietoti šādi termini:

   1) bārenis — bērns, kura vecāki ir miruši vai likumā noteiktajā kārtībā atzīti par
   mirušiem;

   2) bez vecāku gādības palicis bērns — bērns, kura vecāki nav zināmi, ir pazuduši vai
   ilgstošas slimības dēļ nespēj realizēt aizgādību vai kura vecākiem pārtrauktas vai
   atņemtas aizgādības tiesības;

   3) audžuģimene — ģimene vai persona, kas nodrošina aprūpi bērnam, kuram uz laiku vai
   pastāvīgi atņemta viņa ģimeniskā vide vai kura interesēs nav pieļaujama palikšana
   savā ģimenē, līdz brīdim, kad bērns var atgriezties savā ģimenē vai, ja tas nav
   iespējams, tiek adoptēts, viņam nodibināta aizbildnība vai bērns ievietots bērnu
   aprūpes iestādē;

   4) atbalsta ģimene — ģimene, kas bērna aprūpē sniedz atbalstu citai ģimenei,
   pamatojoties uz pašvaldības sociālā dienesta veiktu izvērtējumu par atbalsta
   nepieciešamību;

   5) uzticības persona — persona, kas sniedz atbalstu ģimenē esošam bērnam,
   pamatojoties uz pašvaldības sociālā dienesta veiktu izvērtējumu par atbalsta
   nepieciešamību;

   6) pajumte — dzīvošanai derīgā stāvoklī esoša apkurināma dzīvojamā telpa (mājoklis),
   kas atbilst būvniecības un sanitāro normu prasībām;

   7) ārpusģimenes aprūpe — aprūpe, kas bāreņiem un bez vecāku gādības palikušiem
   bērniem tiek nodrošināta pie aizbildņa, audžuģimenē, bērnu aprūpes iestādē;

   8) bērnu aprūpes iestāde — iestāde, kurā tiek nodrošināta sociālā aprūpe un sociālā
   rehabilitācija bāreņiem vai bez vecāku gādības palikušiem bērniem, kā arī bērniem,
   kuriem nepieciešama sociālā rehabilitācija vai īpaša aprūpe veselības stāvokļa dēļ;

   9) patversme — bērnu aprūpes iestāde, kura īslaicīgi nodrošina bērnu ārpusģimenes
   aprūpi;

   9^1) vardarbība — visu veidu fiziska vai emocionāla cietsirdība, seksuāla
   vardarbība, nolaidība vai cita veida izturēšanās, kas apdraud vai var apdraudēt
   bērna veselību, dzīvību, attīstību vai pašcieņu;

   10) seksuāla vardarbība — bērna iesaistīšana seksuālās darbībās, ko bērns nesaprot
   vai kam nevar dot apzinātu piekrišanu;

   11) fiziska vardarbība — bērna veselībai vai dzīvībai bīstams apzināts spēka
   pielietojums saskarsmē ar bērnu vai apzināta bērna pakļaušana kaitīgu faktoru, tai
   skaitā tabakas dūmu, iedarbībai;

   12) emocionāla vardarbība — bērna pašcieņas aizskaršana vai psiholoģiska ietekmēšana
   (draudot viņam, lamājot, pazemojot viņu, bērna klātbūtnē vardarbīgi izturoties pret
   viņa tuvinieku vai citādi kaitējot viņa emocionālajai attīstībai);

   13) vecāku nolaidība — bērna aprūpes un uzraudzības pienākumu nepildīšana;

   14) ielas bērni — bērni, kuriem ir nepietiekama saikne ar ģimeni un kuri lielāko
   daļu laika pavada uz ielas vai citos bērna attīstībai nepiemērotos apstākļos;

   15) viesģimene — laulātie vai persona, kas uz laiku uzņem savā dzīvesvietā bērnu
   aprūpes iestādē ievietotu bērnu vai bērnu aprūpes iestādē kontaktējas ar tur
   ievietotu bērnu;

   16) daudzbērnu ģimene — ģimene, kura aprūpē trīs vai vairāk bērnus, tai skaitā
   audžuģimenē ievietotus un aizbildnībā esošus bērnus;

   17) bērnu uzraudzības pakalpojums — kvalificēts uzraudzības un aprūpes pakalpojums,
   kura mērķis ir nodrošināt bērna atrašanos pieaugušā klātbūtnē un drošu, saturīgu un
   lietderīgu dienas organizēšanu bērnam, sekmējot bērna vispusīgu attīstību.

   (17.03.2005. likuma redakcijā ar grozījumiem, kas izdarīti ar 29.06.2008.,
   15.10.2009. un 30.05.2013. likumu, kas stājas spēkā 04.07.2013.)

   2.pants. Likuma uzdevums

   (1) Šā likuma uzdevums ir noteikt bērna tiesības, brīvības un to aizsardzību, ņemot
   vērā, ka bērnam kā fiziski un intelektuāli nenobriedušai personai vajadzīga īpaša
   aizsardzība un gādība.

   (2) Šis likums regulē arī pamatnosacījumus, saskaņā ar kuriem kontrolējama bērna
   uzvedība un nosakāma viņa atbildība, tas reglamentē vecāku un citu fizisko un
   juridisko personu, kā arī valsts un pašvaldību tiesības, pienākumus un atbildību par
   bērna tiesību nodrošināšanu, nosaka bērna tiesību aizsardzības sistēmu un tās
   darbības tiesiskos principus.

   (3) Bērna tiesību aizsardzība ir valsts politikas sastāvdaļa. Valsts un pašvaldības
   organizē un kontrolē bērna tiesību aizsardzību visā valsts teritorijā.

   (09.03.2000. likuma redakcijā, kas stājas spēkā 11.04.2000.)

   3.pants. Bērns un bērna tiesību vienlīdzības princips

   (1) Bērns ir persona, kas nav sasniegusi 18 gadu vecumu, izņemot tās personas, kuras
   saskaņā ar likumu izsludinātas par pilngadīgām vai stājušās laulībā pirms 18 gadu
   vecuma sasniegšanas.

   (2) Bērna tiesības un brīvības valsts nodrošina visiem bērniem bez jebkādas
   diskriminācijas — neatkarīgi no bērna, viņa vecāku, aizbildņu, ģimenes locekļu
   rases, tautības, dzimuma, valodas, partijas piederības, politiskās un reliģiskās
   pārliecības, nacionālās, etniskās vai sociālās izcelsmes, dzīvesvietas valstī,
   mantiskā un veselības stāvokļa, dzimšanas vai citiem apstākļiem.

   (3) Administratīvo pārkāpumu tiesību un krimināltiesību jomā personai līdz 18 gadu
   vecumam piemēro visas attiecīgās tiesību normas, kas piemērojamas nepilngadīgām
   personām.

   (09.03.2000. likuma redakcijā ar grozījumiem, kas izdarīti ar 17.03.2005. un
   26.11.2015. likumu, kas stājas spēkā 29.12.2015.)

   4.pants. Bērna tiesību aizsardzības mērķi

   Bērna tiesības tiek aizsargātas, lai sasniegtu šādus mērķus:

   1) sabiedrības interesēm atbilstošas vērtību orientācijas veidošanos un
   nostiprināšanos bērnā;

   2) bērna orientāciju uz darbu kā vienīgo morāli atbalstāmo eksistences līdzekļu
   iegūšanas un labklājības avotu;

   3) bērna orientāciju uz ģimeni kā sabiedrības organizācijas pamatvērtību un vienu no
   sabiedrības un indivīda galvenajām vērtībām;

   4) bērna orientāciju uz veselīgu dzīvesveidu kā tautas izdzīvošanas objektīvu
   priekšnosacījumu;

   5) bērna drošību, kā arī viņa veselības un dzīvības maksimālu aizsardzību, sevišķu
   uzmanību tam veltot publisku pasākumu vai bērniem pieejamu publisku izklaides,
   sporta vai atpūtas vietu apmeklēšanas, bruņotu konfliktu, ugunsgrēku vai citu
   ārkārtas situāciju (plūdu, vētras, paaugstināta radiācijas līmeņa u.tml.) laikā.

   (Ar grozījumiem, kas izdarīti ar 19.10.2006. likumu, kas stājas spēkā 15.11.2006.)

   5.pants. Bērna tiesību aizsardzības subjekti

   (1) Bērna tiesību aizsardzību valstī nodrošina:

   1) bērna vecāki (adoptētāji), audžuģimene un aizbildņi;

   2) izglītības, kultūras, veselības aprūpes un bērnu aprūpes iestādes;

   3) valsts un pašvaldību institūcijas;

   4) sabiedriskās organizācijas un citas fiziskās vai juridiskās personas, kuru
   darbība saistīta ar atbalsta un palīdzības sniegšanu bērniem;

   5) darba devēji.

   (2 ) Aizsargājamas arī bērnu organizācijas un ģimene.

   (Ar grozījumiem, kas izdarīti ar 09.03.2000. un 17.03.2005. likumu, kas stājas spēkā
   15.04.2005.)

   5.^1 pants. Subjekti, kuriem nepieciešamas speciālās zināšanas bērnu tiesību
   aizsardzības jomā

   (1) Speciālās zināšanas bērnu tiesību aizsardzības jomā ir nepieciešamas:

   1) ārpusģimenes aprūpes iestāžu vadītājam, sociālajam darbiniekam un sociālajam
   rehabilitētājam;

   2) bāriņtiesas priekšsēdētājam, bāriņtiesas priekšsēdētāja vietniekam un bāriņtiesas
   loceklim;

   3) izglītības iestādes vadītājam un vadītāja vietniekam audzināšanas darbā;

   4) Izglītības kvalitātes valsts dienesta speciālistam;

   5) jaunatnes lietu speciālistam;

   6) ieslodzījuma vietas darbiniekam, kurš strādā ar nepilngadīgajiem;

   7) pašvaldības administratīvās komisijas vadītājam vai pašvaldības administratīvās
   komisijas bērnu lietu apakškomisijas vadītājam;

   8) pašvaldības pedagoģiski medicīniskās komisijas vadītājam;

   9) pašvaldības policijas darbiniekam, kurš strādā ar bērniem un ģimenēm;

   10) pašvaldības sociālā dienesta sociālajam darbiniekam, kurš strādā ar bērniem un
   ģimenēm;

   11) prokuroram;

   12) sociālajam pedagogam un psihologam, kurš strādā ar bērniem;

   13) sociālā dienesta vadītājam;

   14) tiesnesim;

   15) valsts bērnu tiesību aizsardzības inspektoram;

   16) Valsts pedagoģiski medicīniskās komisijas vadītājam;

   17) Valsts policijas amatpersonai, kura strādā ar bērniem;

   18) vispārējās izglītības, profesionālās izglītības un interešu izglītības
   pedagogam;

   19) Valsts probācijas dienesta darbiniekam;

   19^1) advokātam;

   20) jebkurai citai personai, ja ar tās pieņemtu pārvaldes lēmumu (it īpaši
   administratīvo aktu), faktisko rīcību vai cita veida darba vai dienesta pienākumu
   veikšanu tiek vai var tikt skartas bērna tiesības un tiesiskās intereses.

   (1^1) Lai šā panta pirmās daļas 6., 11., 14., 17. un 19.^1 punktā minētās personas
   apgūtu speciālās zināšanas bērnu tiesību aizsardzības jomā, tajā skaitā par
   saskarsmi ar nepilngadīgo kriminālprocesa laikā, Valsts bērnu tiesību aizsardzības
   inspekcija organizē mācības atbilstoši likumā par valsts budžetu kārtējam gadam
   piešķirtajiem līdzekļiem.

   (2) Kārtību, kādā apgūstamas speciālās zināšanas bērnu tiesību aizsardzības jomā, kā
   arī šo zināšanu saturu un apjomu nosaka Ministru kabinets.

   (30.05.2013. likuma redakcijā ar grozījumiem, kas izdarīti ar 06.03.2014. likumu,
   kas stājas spēkā 08.04.2014. Sk. Pārejas noteikumu 25., 26. un 27.punktu)

   5.^2 pants. Psihologa atzinums lietās, kas saistītas ar bērnu tiesību aizsardzību

   (1) Psihologa atzinumu par psiholoģiskās izpētes rezultātiem tiesai, bāriņtiesai,
   policijai un prokuratūrai lietās, kas saistītas ar bērnu tiesību aizsardzību, ir
   tiesīga sniegt persona, kura ieguvusi vismaz maģistra grādu psiholoģijā un kuras
   profesionālā darbība bērnu un ģimenes izpētē sasniedz vismaz piecus gadus.

   (2) Psihologa atzinumā norāda:

   1) institūciju, kas pieprasījusi atzinumu;

   2) psiholoģiskās izpētes mērķi;

   3) psiholoģiskās izpētes laiku un vietu;

   4) pamatinformāciju par bērnu, kas ir vai var būt nepieciešama atzinuma sniegšanas
   procesā;

   5) psiholoģiskajā izpētē izmantotās metodes;

   6) novērojumus izpētes laikā, klienta motivāciju un izpētes ierobežojumus;

   7) psiholoģiskās izpētes rezultātus un analīzi;

   8) argumentētus secinājumus un ieteikumus;

   9) informāciju par konfidencialitāti;

   10) psihologa vārdu, uzvārdu, iegūto grādu, diploma numuru, augstskolu, kurā diploms
   iegūts, atzinuma sniegšanas datumu.

   (30.05.2013. likuma redakcijā, kas stājas spēkā 04.07.2013.)

   6.pants. Bērna tiesību aizsardzības princips

   (1) Tiesiskajās attiecībās, kas skar bērnu, bērna tiesības un intereses ir
   prioritāras.

   (2) Visām darbībām attiecībā uz bērnu neatkarīgi no tā, vai tās veic valsts vai
   pašvaldību institūcijas, sabiedriskās organizācijas vai citas fiziskās un juridiskās
   personas, kā arī tiesas un citas tiesībaizsardzības iestādes, prioritāri ir
   jānodrošina bērna tiesības un intereses.

   (3) Bērna tiesību aizsardzība īstenojama, sadarbojoties ar ģimeni, valsts un
   pašvaldību institūcijām, sabiedriskajām organizācijām un citām fiziskajām un
   juridiskajām personām.

   (4) Bērna ārpusģimenes aprūpes laikā tiek veikti nepieciešamie pasākumi bērna un
   vecāku atkalapvienošanās nodrošināšanai.

   (5) Darbība vai bezdarbība, kuras rezultātā netiek ievērotas bērna tiesības (bērna
   atstāšana bez minimāliem iztikas līdzekļiem, pajumtes, aprūpes, aizbildnības), vai
   citas darbības, kas ierobežo bērna personiskās vai īpašuma tiesības un brīvības,
   uzskatāmas par amorālām un pretlikumīgām.

   (Ar grozījumiem, kas izdarīti ar 15.05.2003. un 17.03.2005. likumu, kas stājas spēkā
   15.04.2005.)

   II nodaļa. Bērna pamattiesības

   7.pants. Bērna tiesības uz dzīvību un attīstību

   Katram bērnam ir neatņemamas tiesības uz dzīvības un attīstības aizsardzību.

   8.pants. Bērna tiesības uz individualitāti

   (1) Kopš dzimšanas brīža bērnam ir tiesības uz vārdu, uzvārdu un pilsonības
   iegūšanu. Bērnu reģistrē atbilstoši likumam.

   (2) Bērnam ir tiesības uz savas identitātes saglabāšanu.

   (Ar grozījumiem, kas izdarīti ar 09.03.2000. likumu, kas stājas spēkā 11.04.2000.)

   9.pants. Bērna tiesības uz privāto dzīvi, personas neaizskaramību un brīvību

   (1) Bērnam ir tiesības uz privāto dzīvi, dzīvojamās telpas un korespondences
   noslēpumu, personas neaizskaramību un brīvību.

   (2) Pret bērnu nedrīkst izturēties cietsirdīgi, nedrīkst viņu mocīt un fiziski
   sodīt, aizskart viņa cieņu un godu.

   10.pants. Bērna tiesības uz pilnvērtīgiem dzīves apstākļiem

   (1) Bērnam ir tiesības uz tādiem dzīves apstākļiem un labvēlīgu sociālo vidi, kas
   nodrošina pilnvērtīgu fizisko un intelektuālo attīstību. Katram bērnam ir jāsaņem
   atbilstošs uzturs, apģērbs un pajumte.

   (2) Bērnam ar fiziskiem un garīgiem traucējumiem ir tiesības arī uz visu, kas
   nepieciešams viņa speciālo vajadzību apmierināšanai.

   (3) Bērnam ir tiesības uz pastāvīgu dzīvesvietu.

   (4) (Izslēgta ar 31.10.2002. likumu.)

   (Ar grozījumiem, kas izdarīti ar 09.03.2000. un 31.10.2002. likumu, kas stājas spēkā
   22.11.2002.)

   11.pants. Bērna tiesības uz izglītību un jaunradi

   (1) Valsts nodrošina visiem bērniem vienādas tiesības un iespējas iegūt izglītību
   atbilstoši katra spējām.

   (2) Bērnam ir tiesības uz bezmaksas pirmsskolas sagatavošanu, pamata un vidējo
   izglītību, kā arī arodizglītību.

   (3) Pie Latvijas mazākumtautībām piederošiem bērniem ir tiesības iegūt izglītību
   dzimtajā valodā atbilstoši izglītības likumam.

   (4) Bērnam ir autortiesības, kā arī patenttiesības uz savu izgudrojumu.

   (5) Bērnam ir tiesības apgūt kultūras mantojumu un piedalīties tā aizsardzībā, kā
   arī attīstīt savas jaunrades spējas.

   (Ar grozījumiem, kas izdarīti ar 09.03.2000. likumu, kas stājas spēkā 11.04.2000.
   Sk. Pārejas noteikumus.)

   12.pants. Bērna sociālās tiesības

   (1) Bērnam ir tiesības apgūt profesiju un atbilstoši tai izvēlēties darbu.
   Profesijas apguve tiek nodrošināta izglītības iestādēs, bet bērniem, kuri sasnieguši
   15 gadu vecumu un ir reģistrējušies kā bezdarbnieki, — ar valsts nodarbinātības
   dienesta starpniecību.

   (2) Bērnam ir tiesības uz bezmaksas veselības aprūpi, ko nosaka valsts programma.

   (3) Bērnam, kurš nesaņem pietiekamu vecāku aprūpi, ir tiesības uz valsts un
   pašvaldības sociālo palīdzību un sociālajiem pakalpojumiem.

   (4) Katram bārenim un bez vecāku gādības palikušam bērnam valsts un pašvaldība
   nodrošina Ministru kabineta noteiktās sociālās garantijas.

   (Ar grozījumiem, kas izdarīti ar 09.03.2000. un 17.03.2005. likumu, kas stājas spēkā
   15.04.2005.)

   13.pants. Bērna brīvības

   (1) Bērnam ir tiesības brīvi izteikt savas domas, šajā nolūkā saņemt un sniegt
   jebkāda veida informāciju, tiesības tikt uzklausītam, kā arī tiesības uz apziņas un
   ticības brīvību. Bērna reliģisko piederību nosaka vecāki.

   (2) Bērnam ir tiesības uz biedrošanās brīvību tiktāl, ciktāl tas neapdraud viņa
   veselību un dzīvību.

   (3) Bērnam ir tiesības piedalīties pašpārvaldē izglītības, kultūras un sporta jomā.
   Jebkurās citās jomās, kas skar bērna intereses, bērna viedoklim veltāma pienācīga
   vērība atbilstoši viņa vecumam un briedumam.

   (Ar grozījumiem, kas izdarīti ar 09.03.2000. likumu, kas stājas spēkā 11.04.2000.)

   14.pants. Bērna tiesības uz īpašumu

   (1) Bērnam ir tiesības uz īpašumu.

   (2) Bērnam ir tiesības atkarībā no viņa vecuma pašam vai ar savu likumīgo pārstāvju
   starpniecību veikt darījumus un īstenot citas likumā noteiktās īpašnieka tiesības.

   (Ar grozījumiem, kas izdarīti ar 09.03.2000. likumu, kas stājas spēkā 11.04.2000.)

   15.pants. Bērna tiesības uz aizsardzību no ekspluatācijas

   (1) Bērnam ir tiesības būt pasargātam no ekonomiskas ekspluatācijas, no
   nodarbināšanas bīstamos vai viņa veselībai, fiziskajai, psihiskajai vai tikumiskajai
   attīstībai kaitīgos apstākļos, nakts darbā vai tādā darba laikā, kas kavē viņa
   izglītošanos.

   (2) Bērnam ir tiesības būt pasargātam no fiziskas un garīgas ekspluatācijas, no
   seksuālas ekspluatācijas un pavedināšanas, kā arī no citiem ekspluatācijas veidiem,
   kas jebkā varētu viņam kaitēt.

   16.pants. Bērna tiesības uz atpūtu un brīvo laiku

   Bērnam ir tiesības atbilstoši savam vecumam un fiziskajai un garīgajai attīstībai uz
   atpūtu un brīvo laiku, tiesības piedalīties spēlēs un izpriecu pasākumos, kā arī
   kultūras dzīvē un nodarboties ar mākslu.

   17.pants. Bērna tiesības piedalīties bērna tiesību aizsardzības programmu
   izstrādāšanā

   Bērnam ir tiesības pašam vai ar savu likumīgo pārstāvju starpniecību piedalīties
   bērna tiesību aizsardzības programmu izstrādāšanā un īstenošanā.

   III nodaļa. Bērna tiesību garantijas un tiesību ierobežojumi

   18.pants. Bērna tiesību garantijas

   Bērna tiesību garantijas noteiktas Satversmē, šajā likumā, citos likumos un
   normatīvajos aktos, kā arī Latvijai saistošos starptautiskajos līgumos.

   (09.03.2000. likuma redakcijā, kas stājas spēkā 11.04.2000.)

   19.pants. Informācija par bērna tiesībām un pienākumiem

   (1) Izglītības iestādes, kurās īsteno vispārējās izglītības programmas, nodrošina
   iespēju katram bērnam apgūt pamatzināšanas par bērna tiesībām un pienākumiem.

   (2) Valsts informē sabiedrību par šā likuma un citu bērna tiesību aizsardzības jomā
   pieņemto likumu un normatīvo aktu noteikumiem, kā arī par starptautisko tiesību
   principiem šajā jomā.

   (Ar grozījumiem, kas izdarīti ar 17.03.2005. likumu, kas stājas spēkā 15.04.2005.)

   20.pants. Ar bērna tiesību aizsardzību saistīto lietu izskatīšana

   (1) Iesniegumi un sūdzības, kas saistītas ar bērna tiesību aizsardzību, izskatāmas
   nekavējoties.

   (2) Bērnam tiek dota iespēja tikt uzklausītam jebkādās ar viņu saistītās
   iztiesāšanas vai administratīvās procedūrās vai nu tieši, vai ar sava likumiskā
   pārstāvja vai attiecīgas institūcijas starpniecību.

   (3) Lietas, kas saistītas ar bērna tiesību vai interešu nodrošināšanu, arī
   krimināllietas, kurās apsūdzētais ir nepilngadīgs, tiesā izskatāmas ārpus kārtas.

   (30.05.2013. likuma redakcijā, kas stājas spēkā 04.07.2013.)

   21.pants. Bērna tiesību ierobežojumi

   (1) Bērna paša drošības un aizsardzības interesēs bērna tiesību īstenošanu var
   pakļaut tādiem ierobežojumiem, kas noteikti ar likumu un nepieciešami nacionālās
   drošības, sabiedriskās kārtības, iedzīvotāju tikumības un veselības aizsardzībai un
   citu personu tiesību un brīvību aizsardzībai.

   (2) Par šādiem ierobežojumiem bērnam ir jāsaņem paskaidrojumi, tiklīdz viņa tiesības
   tiek ierobežotas.

   (Ar grozījumiem, kas izdarīti ar 09.03.2000. likumu, kas stājas spēkā 11.04.2000.)

   IV nodaļa. Bērna pienākumi

   22.pants. Bērna pienākumi mājās

   (1) Bērnam ir pienākums atbilstoši savam vecumam apkopt sevi un piedalīties mājas
   darbos.

   (2) Bērnam jāizturas ar cieņu pret saviem vecākiem (adoptētājiem) un citiem ģimenes
   locekļiem, pret aizbildņiem un audžuģimenes locekļiem.

   (Ar grozījumiem, kas izdarīti ar 09.03.2000. likumu, kas stājas spēkā 11.04.2000.)

   23.pants. Bērna pienākumi pret sabiedrību

   (1) Bērns ir pilntiesīgs sabiedrības loceklis. Viņa pienākumi pret sabiedrību pieaug
   atbilstoši vecumam.

   (2) Bērnam ir pienākums mācīties atbilstoši savai fiziskajai un garīgajai
   attīstībai. Mācību laikā viņam jāievēro izglītības iestādes iekšējās kārtības
   noteikumi.

   (3) Bērnam atkarībā no viņa vecuma un brieduma pakāpes ir pienākums sargāt savu
   veselību.

   (4) Bērnam jāizturas ar cieņu pret valsti, tās simboliem un jāievēro likumi.

   (5) Bērnam jāievēro sabiedrībā pieņemtie uzvedības noteikumi. Bērns nedrīkst,
   izmantojot savas tiesības, aizskart citu bērnu un pieaugušo tiesības un likumīgās
   intereses.

   (6) Bērnam ir pienākums saudzīgi izturēties pret apkārtējo vidi.

   (Ar grozījumiem, kas izdarīti ar 09.03.2000. likumu, kas stājas spēkā 11.04.2000.)

   V nodaļa. Bērns un ģimene

   24.pants. Vecāku pienākumi pret bērnu

   (1) Atbilstoši Civillikuma noteikumiem vecāku pienākums ir rūpēties par bērnu un
   viņa mantu un pārstāvēt bērnu viņa personiskajās un mantiskajās attiecībās.

   (2) Vecāku pienākums ir sagatavot bērnu patstāvīgai dzīvei sabiedrībā, pēc iespējas
   respektējot viņa individualitāti, ievērojot spējas un tieksmes.

   (3) Vecāki ir bērna dabiskie aizbildņi (likumiskie pārstāvji). Viņu pienākums ir
   aizstāvēt bērna tiesības un ar likumu aizsargātās intereses.

   (4) Par vecāku pienākumu nepildīšanu vai aizgādības tiesību ļaunprātīgu izmantošanu,
   bērna fizisku sodīšanu, kā arī cietsirdīgu izturēšanos pret viņu vecāki saucami pie
   likumā noteiktās atbildības.

   (5) Vecāku gribas izpausmēm attiecībā uz bērnu var noteikt ierobežojumus neatkarīgi
   no viņu uzskatiem un reliģiskās pārliecības, ja ir konstatēts, ka tās fiziski vai
   garīgi varētu kaitēt bērna turpmākajai attīstībai.

   (6) Vecākiem vai personai, kuras aprūpē bērns nodots, ir pienākums neatstāt bērnu
   līdz septiņu gadu vecumam bez pieaugušo vai personu, ne jaunāku par 13 gadiem,
   klātbūtnes.

   (Ar grozījumiem, kas izdarīti ar 09.03.2000., 15.05.2003., 17.03.2005. un
   30.05.2013. likumu, kas stājas spēkā 04.07.2013.)

   25.pants. Vecāku tiesības ierobežot bērna brīvības

   (1) Bērna tiesības uz privāto dzīvi, biedrošanās un vārda brīvību vecāki var
   ierobežot atkarībā no viņa brieduma pakāpes, lai:

   1) nodrošinātu bērna attīstību un aizsargātu viņa veselību un dzīvību;

   2) aizsargātu sabiedrisko kārtību, iedzīvotāju tikumību un veselību;

   3) aizsargātu citu personu tiesības un brīvības.

   (2) Bērns var griezties pēc palīdzības bāriņtiesā, ja vecāki, viņaprāt, noteikuši
   nepamatotus ierobežojumus vai radušās citas domstarpības viņu attiecībās.

   (Ar grozījumiem, kas izdarīti ar 17.03.2005. likumu, kas stājas spēkā 15.04.2005.)

   26.pants. Valsts un pašvaldības palīdzība ģimenei

   (1) Ģimene ir dabiska bērna attīstības un augšanas vide, un katram bērnam ir
   neatņemamas tiesības uzaugt ģimenē. Valsts un pašvaldība atbalsta ģimeni, it īpaši
   daudzbērnu ģimeni, un sniedz tai palīdzību.

   (2) Ja vecāku un bērna attiecības nenodrošina bērna attīstībai labvēlīgu vidi vai
   bērns ir hroniski slims, pašvaldība palīdz ģimenei, nodrošinot psihologa, sociālā
   pedagoga vai cita speciālista konsultāciju, izraugās bērnam atbalsta ģimeni vai
   uzticības personu, kura palīdz noregulēt bērna un vecāku savstarpējās attiecības.
   Atbalsta ģimene vai uzticības persona, pamatojoties uz trīspusēju vienošanos, kas
   noslēgta starp atbalsta ģimeni vai uzticības personu, pašvaldības sociālo dienestu
   un ģimeni, kurai nepieciešams atbalsts, sniedz atbalstu bērnam vai ģimenei.

   (3) Atkarībā no bērna vecuma pašvaldība palīdz ģimenei, it īpaši trūcīgai ģimenei,
   bērna audzināšanā un izglītošanā, arodapmācībā, darba un dzīvokļa meklējumos.

   (4) Valsts un pašvaldības sniedz atbalstu ģimenes un bērnu izglītības, veselības
   nostiprināšanas, kultūras un sporta, kā arī atpūtas iestādēm un organizācijām, lai
   sekmētu bērna fizisko attīstību un radošo darbību, gādā par bērna brīvā laika
   pavadīšanas iespējām un sniedz citus pakalpojumus, kuri veicina bērna pilnveidošanos
   un palīdz ģimenei bērna audzināšanā.

   (5) Valsts un pašvaldību pienākumus bērna labklājības minimālā līmeņa nodrošināšanā
   nosaka citi likumi.

   (Ar grozījumiem, kas izdarīti ar 09.03.2000., 31.10.2002., 17.03.2005. un
   15.10.2009. likumu, kas stājas spēkā 18.11.2009.)

   27.pants. Bērna šķiršana no ģimenes

   (1) Bērnu var šķirt no ģimenes, ja:

   1) bērna dzīvība, veselība vai attīstība ir nopietni apdraudēta vardarbības dēļ vai
   ir pamatotas aizdomas par vardarbību pret bērnu, kā arī aprūpes trūkuma vai mājas
   apstākļu (sociālās vides) dēļ;

   2) bērns nopietni apdraud savu veselību vai attīstību, lietojot alkoholu,
   narkotiskās vai toksiskās vielas;

   3) bērns ir izdarījis noziedzīgu nodarījumu.

   (2) Šā panta pirmās daļas 1. un 2.punktā paredzētajos gadījumos bērns šķirams no
   ģimenes, ja nav iespējams novērst bērna attīstībai nelabvēlīgos apstākļus, viņam
   paliekot ģimenē. Ģimenes izlikšana no dzīvojamām telpām nedrīkst būt par iemeslu
   bērna šķiršanai no vecākiem.

   (3) Šķirot bērnu no ģimenes, viņam tiek nodrošināta ārpusģimenes aprūpe pie
   aizbildņa, audžuģimenē vai bērnu aprūpes iestādē, kā arī valsts apmaksāta
   neatliekamā medicīniskā palīdzība ārstniecības iestādēs vai palīdzība sociālās
   rehabilitācijas iestādēs. Bērnam primāri tiek nodrošināta iespēja augt pie aizbildņa
   vai audžuģimenē.

   (3^1) Ārpusģimenes aprūpi bērnu aprūpes iestādē nodrošina, ja aprūpe pie aizbildņa
   vai audžuģimenē nav piemērota konkrētam bērnam. Bērnu aprūpes iestādē bērns atrodas
   līdz brīdim, kad viņam tiek nodrošināta piemērota aprūpe pie aizbildņa vai
   audžuģimenē.

   (4) Ja ārpusģimenes aprūpe tiek noteikta sakarā ar šā panta pirmās daļas 1.punktā
   minētajiem apstākļiem:

   1) vienas ģimenes bērni nav šķirami, izņemot īpašus gadījumus, kad tas tiek darīts
   bērnu interesēs;

   2) izvēloties ārpusģimenes aprūpes veidu, vērā ņemams arī bērna viedoklis.

   (4^1) Ja policija šķir bērnu no ģimenes sakarā ar šā panta pirmās daļas 1.punktā
   minētajiem apstākļiem un vēl nav pieņemts lēmums par viņa ārpusģimenes aprūpi,
   policija var atteikties paziņot bērna atrašanās vietu viņa vecākiem, kā arī brāļiem,
   māsām, vecvecākiem un personām, ar kurām bērns ilgu laiku ir dzīvojis nedalītā
   saimniecībā. Ja bērns no ģimenes tiek šķirts sakarā ar šā panta pirmās daļas
   1.punktā minētajiem apstākļiem un vēl nav pieņemts lēmums par viņa ārpusģimenes
   aprūpi, bērnu aprūpes iestāde, izglītības iestāde, ārstniecības iestāde vai sociālās
   rehabilitācijas iestāde var aizliegt bērna vecākiem, kā arī brāļiem, māsām,
   vecvecākiem un personām, ar kurām bērns ilgu laiku ir dzīvojis nedalītā saimniecībā,
   satikties ar bērnu, ja tikšanās ar konkrēto personu:

   1) kaitē bērna veselībai, attīstībai un drošībai;

   2) rada draudus bērnam vai citiem šajā daļā minētajās iestādēs esošajiem bērniem.

   (4^2) Policija lēmumu par atteikšanos paziņot bērna atrašanās vietu un bērnu aprūpes
   iestāde, izglītības iestāde, ārstniecības iestāde vai sociālās rehabilitācijas
   iestāde lēmumu par aizliegumu satikties ar bērnu var paziņot mutvārdos. Minētos
   lēmumus var lūgt noformēt rakstveidā, kā arī pārsūdzēt Administratīvā procesa likumā
   noteiktajā kārtībā. Lēmuma pārsūdzēšana neaptur tā darbību.

   (4^3) Ja bērns tiek šķirts no ģimenes šā panta 4.^1 daļā minētajā gadījumā, par to
   ne vēlāk kā nākamajā darbdienā informē bāriņtiesu, kura ir kompetenta lemt par
   aizgādības tiesību pārtraukšanu vecākiem. Bāriņtiesa, saņemot šo informāciju, ne
   vēlāk kā nākamajā darbdienā lemj par bērna aizgādības tiesību pārtraukšanu vecākiem.

   (5) Bāriņtiesa pēc tam, kad pieņemts lēmums par bērna šķiršanu no ģimenes,
   nekavējoties informē par to pašvaldības sociālo dienestu vai pašvaldības deleģēto
   personu. Šajos gadījumos pašvaldības sociālais dienests kopā ar citām pašvaldības
   institūcijām, bērna vecākiem un bērna tiesību aizsardzības iestādēm izstrādā ģimenes
   atbalsta un palīdzības programmu.

   (Ar grozījumiem, kas izdarīti ar 09.03.2000., 15.05.2003., 17.03.2005., 04.03.2010.
   un 30.05.2013. likumu, kas stājas spēkā 04.07.2013.)

   27.^1 pants. Bērna šķiršana no ģimenes, lai izpildītu nolēmumu par bērna nogādāšanu
   atpakaļ uz valsti, kurā ir viņa dzīvesvieta

   (1) Bērnu var šķirt no ģimenes, ja ir nepieciešama nolēmuma par bērna nogādāšanu
   atpakaļ uz valsti, kurā ir viņa dzīvesvieta, piespiedu izpilde un ja:

   1) bērna vecāks vai cita persona, kas prettiesiski bērnu pārvietojusi vai
   aizturējusi, nav labprātīgi izpildījusi lēmumu par bērna atgriešanos valstī, kurā ir
   viņa dzīvesvieta, un normatīvajos aktos noteiktajā kārtībā nav bijis iespējams
   nodrošināt attiecīgā nolēmuma piespiedu izpildi, nešķirot bērnu no ģimenes;

   2) bērna vecāks vai cita persona, kas prettiesiski bērnu pārvietojusi vai
   aizturējusi, nav tiesu izpildītāja paziņojumā norādītajā termiņā izpildījusi lēmumu
   par bērna atgriešanos valstī, kurā ir viņa dzīvesvieta, un normatīvajos aktos
   noteiktajā kārtībā nav bijis iespējams nodrošināt attiecīgā nolēmuma piespiedu
   izpildi, nešķirot bērnu no ģimenes.

   (2) Šķirot bērnu no ģimenes, bāriņtiesa nodrošina bērna personisko interešu, kā arī
   tiesību aizsardzību un, ja bērnu nodod bāriņtiesas pārstāvim turpmāku darbību
   veikšanai gadījumos, kad nolēmuma piespiedu izpildē nepiedalās piedzinējs, — bērna
   nogādāšanu krīzes centrā vai citos drošos apstākļos, ja bērnu nav iespējams
   nekavējoties nogādāt atpakaļ uz valsti, kurā ir viņa dzīvesvieta.

   (3) Ja bērna vecāks vai cita persona, kas bērnu prettiesiski pārvietojusi vai
   aizturējusi, vai bērna tuvi radinieki var apdraudēt nolēmuma par bērna nogādāšanu
   atpakaļ uz valsti, kurā ir viņa dzīvesvieta, turpmāku piespiedu izpildi un bērna
   sagatavošanu nogādāšanai atpakaļ uz valsti, kurā ir viņa dzīvesvieta, tad
   bāriņtiesa, nogādājot bērnu krīzes centrā vai citos drošos apstākļos, var:

   1) atteikties paziņot šīm personām bērna atrašanās vietu;

   2) aizliegt šīm personām satikties ar bērnu un izņemt viņu no krīzes centra vai
   citiem drošiem apstākļiem.

   (04.08.2011. likuma redakcijā, kas stājas spēkā 01.10.2011.)

   28.pants. Aprūpes vai aizgādības tiesību atņemšana

   (1) Aizgādības tiesības pārtrauc vai atņem saskaņā ar Civillikumu un Bāriņtiesu
   likumu.

   (2) Šā likuma 27.panta pirmās daļas 3.punktā paredzētajā gadījumā nolēmumu pieņem
   tiesa. Audzinoša un medicīniska rakstura piespiedu līdzekļus šā likuma 27.panta
   2.punktā paredzētajos gadījumos piemēro tiesa.

   (Ar grozījumiem, kas izdarīti ar 15.05.2003., 08.03.2007. un 30.05.2013. likumu, kas
   stājas spēkā 04.07.2013.)

   29.pants. Bērna aprūpe pēc vecāku lūguma

   (1) Pašvaldības sociālais dienests sadarbībā ar bāriņtiesu nodrošina bērnam aprūpi
   pie ārpusģimenes aprūpes pakalpojumu sniedzēja pēc vecāku lūguma, ja viņi veselības
   stāvokļa dēļ nespēj bērnu aprūpēt.

   (2) Pēc jaundzimuša bērna mātes lūguma, ja viņai nav iztikas līdzekļu vai pajumtes,
   māte uzņemama bērnu aprūpes iestādē kopā ar bērnu uz laiku, kamēr viņa baro bērnu ar
   krūti.

   (3) Pašvaldības sociālais dienests pēc vecāku lūguma nodrošina ģimenei nepieciešamo
   sociālo palīdzību vai sociālos pakalpojumus, vai, ja nepieciešams, bērna aprūpi pie
   ārpusģimenes pakalpojumu sniedzēja, ja bērna veselības stāvokļa dēļ vecāki nevar
   viņu aprūpēt.

   (17.03.2005. likuma redakcijā ar grozījumiem, kas izdarīti ar 30.05.2013. likumu,
   kas stājas spēkā 04.07.2013.)

   29.^1 pants. Ārpusģimenes aprūpē esošas mātes tiesības

   (1) Ārpusģimenes aprūpē esošai nepilngadīgai mātei ir tiesības palikt kopā ar savu
   bērnu. Šo iespēju nodrošina aizbildnis, audžuģimene vai bērnu aprūpes iestāde kopā
   ar pašvaldību.

   (2) Bāriņtiesa nepilngadīgas mātes bērnam, ja nepieciešams, ieceļ atsevišķu
   aizbildni un uzrauga, lai pieņemtie lēmumi vislabāk atbilst nepilngadīgās mātes un
   viņas bērna interesēm.

   (31.10.2002. likuma redakcijā ar grozījumiem, kas izdarīti ar 15.05.2003. likumu,
   kas stājas spēkā 17.06.2003.)

   30.pants. Maksa par bērna ārpusģimenes aprūpi

   (1) Vecākiem ir pienākums samaksāt par ārpusģimenes aprūpes pakalpojumiem. Samaksas
   kārtību un apmēru nosaka Ministru kabinets. Ja bērna ārpusģimenes aprūpes
   pakalpojumi tiek nodrošināti, ieceļot viņam aizbildni, samaksa par tiem tiek
   nodrošināta atbilstoši šā likuma 35.panta trešajai daļai.

   (2) Apstāklis, ka vecāki nevar samaksāt par bērna ārpusģimenes aprūpi, nevar būt par
   pamatu ārpusģimenes pakalpojumu nesniegšanai. Maksa par ārpusģimenes aprūpes
   pakalpojumiem šādos gadījumos tiek segta attiecīgi no valsts vai pašvaldības budžeta
   un pēc tam atgūstama no vecākiem Administratīvā procesa likumā noteiktajā kārtībā,
   pamatojoties uz iestādes izpildrīkojumu.

   (3) No samaksas par bērna ārpusģimenes aprūpes pakalpojumiem bērna vecāks tiek
   atbrīvots, ja:

   1) bērns mātei piedzimis noziedzīga nodarījuma pret dzimumneaizskaramību rezultātā
   vai bērna māte atzīta par cietušo kriminālprocesā, kas uzsākts saistībā ar šāda
   noziedzīga nodarījuma izdarīšanu, un bērns nodots ārpusģimenes aprūpē uzreiz pēc
   dzimšanas;

   2) bērna vecāks atrodas ilgstošas sociālās aprūpes un sociālās rehabilitācijas
   institūcijā;

   3) bērna vecākam ir ierobežota rīcībspēja un nodibināta aizgādnība garīga rakstura
   vai citu veselības traucējumu dēļ;

   4) bērna aprūpe tiek nodrošināta šā likuma 29.pantā noteiktajos gadījumos;

   5) pašvaldības sociālais dienests ir sniedzis motivētu atzinumu par vecāka
   iesaistīšanos savu problēmu risināšanā;

   6) bērna vecāks devis rakstveida piekrišanu adopcijai.

   (4) Bērna vecākiem ir pienākums gādāt par bērna uzturēšanu vai samaksāt par bērna
   aprūpes pakalpojumiem arī tad, ja abiem vecākiem vai vienam no viņiem ar tiesas
   spriedumu atņemtas aizgādības tiesības. Šis pienākums nav jāpilda laikā, kad bērns
   ir nodots adoptētāju aprūpē.

   (5) Bērna un ģimenes pabalsti ārpusģimenes aprūpes laikā vecākiem netiek izmaksāti.

   (30.05.2013. likuma redakcijā, kas stājas spēkā 04.07.2013.)

   31.pants. Adopcija

   (1) Lai bērna attīstībai nodrošinātu ģimenisku vidi, tiek atbalstīta adopcija.

   (2) Adopcijas tiesiskos pamatus nosaka Civillikums. Adopcijas kārtību nosaka
   Ministru kabinets.

   (3) Likumā paredzētajos gadījumos un kārtībā bērnu var adoptēt uz ārvalsti, ja šai
   valstij ir saistoša 1993.gada 29.maija Hāgas konvencija par bērnu aizsardzību un
   sadarbību starpvalstu adopcijas jautājumos vai ja Latvija ar attiecīgo valsti ir
   noslēgusi divpusēju līgumu, kas nosaka tiesisko sadarbību adopcijas jomā. Izņēmuma
   gadījumā bērnu var adoptēt uz ārvalsti, kurai nav saistoša minētā konvencija vai ar
   kuru Latvija nav noslēgusi divpusēju līgumu, kas nosaka tiesisko sadarbību adopcijas
   jomā, ja pirms adopcijas procesa uzsākšanas starp bērnu un adoptētāju ir
   izveidojušās patiesas bērnu un vecāku attiecības un bāriņtiesa, kas lēmusi par
   ārpusģimenes aprūpi, ir atzinusi, ka adopcija atbilst bērna interesēm.

   (4) Adoptējamo bērnu un to personu uzskaite, kuras vēlas adoptēt bērnu, nodrošināma
   adopcijas reģistrā Ministru kabineta noteiktajā kārtībā.

   (09.03.2000. likuma redakcijā ar grozījumiem, kas izdarīti ar 29.06.2008. un
   15.10.2009. likumu, kas stājas spēkā 18.11.2009.)

   VI nodaļa. Ārpusģimenes aprūpe

   32.pants. Ārpusģimenes aprūpes mērķis

   Ārpusģimenes aprūpes mērķis ir radīt bērnam aizsargātības sajūtu, nodrošināt
   apstākļus viņa attīstībai un labklājībai, atbalstīt bērna centienus būt patstāvīgam.

   33.pants. Ārpusģimenes aprūpē ņemta bērna saskarsme ar vecākiem un citām personām

   (1) Bērnam, kas nodots aizbildnībā vai audžuģimenē vai ievietots bērnu aprūpes
   iestādē, ir tiesības uzturēt personiskas attiecības un tiešus kontaktus ar vecākiem,
   kā arī ar brāļiem, māsām, vecvecākiem un personām, ar kurām bērns ilgu laiku ir
   dzīvojis nedalītā saimniecībā, izņemot gadījumus, kad tas:

   1) kaitē bērna veselībai, attīstībai un drošībai;

   2) rada draudus aizbildņiem, audžuģimenēm, bērnu aprūpes iestāžu darbiniekiem vai
   citiem bērniem.

   (2) Ja ir šā panta pirmajā daļā minētie apstākļi, bāriņtiesa, kura pieņēmusi lēmumu
   par bērna ārpusģimenes aprūpi, var atteikties paziņot bērna vecākiem un citām šā
   panta pirmās daļas ievaddaļā minētajām personām bērna atrašanās vietu vai pieņemt
   lēmumu par personisku attiecību un tiešu kontaktu uzturēšanas tiesību ierobežošanu.

   (3) Lēmumu par atteikumu paziņot bērna vecākiem un citām šā panta pirmās daļas
   ievaddaļā minētajām personām bērna atrašanās vietu un lēmumu par personisku
   attiecību un tiešu kontaktu uzturēšanas tiesību ierobežošanu ieinteresētās personas
   var pārsūdzēt tiesā likumā noteiktajā kārtībā. Pieteikuma iesniegšana tiesā neaptur
   minēto lēmumu darbību.

   (4) Bērnu aprūpes iestādes vadītājs, audžuģimene vai aizbildnis var atļaut bērnam
   uzturēties pie vecākiem, kuriem ir pārtrauktas vai atņemtas aizgādības tiesības, vai
   citām šā panta pirmās daļas ievaddaļā minētajām personām, ja bāriņtiesa pieņēmusi
   par to lēmumu.

   (Ar grozījumiem, kas izdarīti ar 09.03.2000., 15.05.2003., 17.03.2005., 08.03.2007.,
   15.10.2009., 04.03.2010. un 30.05.2013. likumu, kas stājas spēkā 04.07.2013.)

   34.pants. Bērna informēšana par viņa vecākiem

   Pēc bērna lūguma aizbildnis, audžuģimene vai bērnu aprūpes iestādes vadītājs, ņemot
   vērā bērna vecumu un briedumu, paziņo bērnam, kāpēc viņš ir ārpusģimenes aprūpē, kā
   arī sniedz ziņas par viņa ģimeni un to, cik ilgi viņš atradīsies ārpusģimenes
   aprūpē.

   (Ar grozījumiem, kas izdarīti ar 15.05.2003. likumu, kas stājas spēkā 17.06.2003.)

   35.pants. Aizbildnībā esoša bērna aprūpe

   (1) Aizbildņa iecelšanas kārtību un viņa pienākumus pret bērnu nosaka Civillikums,
   likums Bāriņtiesu likums, kā arī Bāriņtiesas darbības noteikumi.

   (2) Pašvaldība sava budžeta līdzekļu ietvaros nodrošina aizbildņu apmācību.
   Aizbildņa apmācības programmas paraugu apstiprina labklājības ministrs.

   (3) Ja ārpusģimenes aprūpes pakalpojumi tiek nodrošināti, ieceļot bērnam aizbildni,
   vecākiem ir pienākums maksāt aizbildnim uzturlīdzekļus bērnam nepieciešamajā apmērā,
   bet ne mazāk, kā noteikts normatīvajos aktos par minimālo uzturlīdzekļu apmēru
   bērnam.

   (4) Ja vecāki uzturlīdzekļus nemaksā, aizbildnim ir pienākums nodrošināt, ka bērns
   saņem uzturlīdzekļus no saviem vecākiem. Lai to nodrošinātu, aizbildnim ir tiesības
   vērsties tiesā.

   (5) Ja tiesas nolēmuma par uzturlīdzekļu piedziņu izpilde Civilprocesa likumā
   noteiktajā kārtībā ir atzīta par neiespējamu vai ja vecāki tiesas nolēmumu par
   uzturlīdzekļu piedziņu pilda apmērā, kas ir mazāks, nekā noteikts normatīvajos aktos
   par minimālo uzturlīdzekļu apmēru bērnam, aizbildnim jāvēršas Uzturlīdzekļu
   garantiju fonda administrācijā.

   (Ar grozījumiem, kas izdarīti ar 09.03.2000., 17.03.2005., 08.03.2007., 12.06.2009.
   un 30.05.2013. likumu, kas stājas spēkā 04.07.2013.)

   36.pants. Bērna aprūpe audžuģimenē

   (1) Bāriņtiesa atbilstoši Ministru kabineta noteikumiem piešķir audžuģimenes
   statusu, gādā par attiecīgās ģimenes apmācību un bērna aprūpes līguma slēgšanu ar
   to.

   (2) Pašvaldība palīdz audžuģimenēm bērnu audzināšanā un nodrošina nepieciešamos
   sociālos pakalpojumus. Audžuģimenei ir tiesības saņemt līdzekļus bērna uzturam. Šo
   līdzekļu apmērs nedrīkst būt mazāks par apmēru, kādu, pamatojoties uz Civillikuma
   179.panta piekto daļu, noteicis Ministru kabinets.

   (3) Bērna un audžuģimenes tiesiskās attiecības reglamentē Ministru kabineta
   noteikumi.

   (Ar grozījumiem, kas izdarīti ar 17.03.2005. likumu, kas stājas spēkā 15.04.2005.)

   37.pants. Bāreņu un bez vecāku gādības palikušo bērnu aprūpes iestādes

   (1) (Izslēgta ar 17.03.2005. likumu.)

   (2) Bērnu aprūpes iestādes nolikumu apstiprina tās dibinātājs.

   (3) Bērnu aprūpes iestādē bāreni un bez vecāku gādības palikušu bērnu ievieto ar
   bāriņtiesas lēmumu, bet šā likuma 29.panta trešajā daļā minētajā gadījumā —
   normatīvajos aktos noteiktajā sociālo pakalpojumu un sociālās palīdzības saņemšanas
   kārtībā.

   (4) Bērnu aprūpes iestādē bērnu ņem īslaicīgā aprūpē (līdz trim mēnešiem) pēc
   bāriņtiesas priekšsēdētāja vienpersoniska lēmuma, pēc policijas rīkojuma vai
   pašvaldības sociālā dienesta atzinuma. Ja bērnu aprūpes iestādē bērnu ņem īslaicīgā
   aprūpē pēc policijas rīkojuma, iestādes vadītājs ne vēlāk kā nākamajā darbdienā
   informē par to vecāku dzīvesvietas bāriņtiesu un pašvaldības sociālo dienestu.

   (5) Bērnu aprūpes iestāde nedrīkst atteikties pieņemt bērnu īslaicīgā aprūpē, ja pēc
   palīdzības vēršas viņš pats vai viņa uzņemšanu prasa persona, kas konstatējusi, ka
   bērns palicis bez aprūpes. Par bērna uzņemšanu bērnu aprūpes iestādē tās vadītājs ne
   vēlāk kā nākamajā darbdienā informē vecāku dzīvesvietas bāriņtiesu un pašvaldības
   sociālo dienestu.

   (6) (Izslēgta ar 17.03.2005. likumu.)

   (7) Bērnu aprūpes iestādēs jābūt bērna attīstībai nepieciešamām telpām un to
   aprīkojumam, kvalificētam medicīnas un citam personālam. Prasības bāreņu un bez
   vecāku gādības palikušo bērnu aprūpes iestādēm, kā arī medicīniski sanitārās un
   higiēnas prasības nosaka Ministru kabinets.

   (8) Bērnu aprūpes iestāde var izveidot atsevišķas dzīvokļa tipa telpas bāreņiem un
   bez vecāku gādības palikušiem bērniem, kas sasnieguši 15 gadu vecumu.

   (Ar grozījumiem, kas izdarīti ar 09.03.2000., 15.05.2003. un 17.03.2005. likumu, kas
   stājas spēkā 15.04.2005.)

   38.pants. Sociālās korekcijas izglītības un profilakses iestādes

   (1) Sociālās korekcijas izglītības iestādes ir iestādes, kurās tiek ievietoti bērni
   ar sociālās uzvedības novirzēm un kurās, ja nepieciešams, tiek piemēroti medicīniska
   rakstura piespiedu līdzekļi. Bērns ievietojams sociālās korekcijas izglītības
   iestādē, ja viņa uzvedības sociālā korekcija, viņam uzturoties dzīvesvietā, bijusi
   nesekmīga vai arī viņš izdarījis noziedzīgu nodarījumu pirms 14 gadu vecuma
   sasniegšanas.

   (2) Šā panta pirmajā daļā minētajās iestādēs bērnu var ievietot ar tiesas nolēmumu
   atbilstoši atsevišķā likumā noteiktajai kārtībai.

   (3) Profilakses iestāde ir Valsts policijas struktūrvienība, kurā likumā noteiktajos
   gadījumos ievieto bērnu, kas izdarījis likuma pārkāpumu, vai bērnu ar sociālās
   uzvedības novirzēm. Bērnu var īslaicīgi ievietot profilakses iestādē likumā
   noteiktajos gadījumos un kārtībā. Šā likuma 60.panta otrajā daļā minētajos gadījumos
   policija var ievietot bērnu profilakses iestādē ne ilgāk kā uz piecām dienām.

   (09.03.2000. likuma redakcijā ar grozījumiem, kas izdarīti ar 15.05.2003.,
   17.03.2005., 29.06.2008. un 01.07.2011. likumu, kas stājas spēkā 03.08.2011.)

   39.pants. Bērna statuss ārpusģimenes aprūpē

   (1) Bērnu, kurš ņemts ārpusģimenes aprūpē, nedrīkst pazemot, uzsvērt viņa
   neaizsargātību vai atkarību vai citādā veidā aizskart viņa cieņu un godu.

   (2) Ārpusģimenes aprūpes laikā jāveido bērna uzvedības, personīgās higiēnas un
   kulturālas saskarsmes prasme, jārada apstākļi vispārējās izglītības iegūšanai un
   aroda apgūšanai.

   (3) Bērnu aprūpes iestāde informē bērnu par viņa tiesībām un pienākumiem
   ārpusģimenes aprūpē.

   (4) Bērnam, kurš ievietots bērnu aprūpes iestādē, jāievēro iestādes iekšējās
   kārtības noteikumi, saudzīgi jāizturas pret iestādes inventāru un materiālajām
   vērtībām.

   (Ar grozījumiem, kas izdarīti ar 17.03.2005. likumu, kas stājas spēkā 15.04.2005.)

   40.pants. Sankcijas un ierobežojumi

   (1) Ja bērnu aprūpes iestādes vadītājam, sociālās korekcijas izglītības iestādes
   vadītājam, sociālās rehabilitācijas iestādes vadītājam, internātskolas direktoram,
   aizbildnim vai audžuģimenei ir pamatotas aizdomas, ka bērnam ir alkohols,
   narkotiskās, psihotropās vai toksiskās vielas vai to lietošanai nepieciešamās
   ierīces, kā arī priekšmeti un vielas, kas var apdraudēt paša bērna vai citu personu
   dzīvību vai veselību, bērnu drīkst pārmeklēt.

   (2) Ja ir pamatotas aizdomas, ka bērnam adresētajā korespondencē vai citā sūtījumā
   ir alkohols, narkotiskās, psihotropās vai toksiskās vielas vai to lietošanai
   nepieciešamās ierīces, pornogrāfiski materiāli vai kaut kas cits, kas bērnam var būt
   kaitīgs vai bīstams, aprūpes iestādes vadītājs, sociālās korekcijas izglītības
   iestādes vadītājs, sociālās rehabilitācijas iestādes vadītājs, aizbildnis vai
   audžuģimene drīkst pārbaudīt bērnam adresēto korespondenci vai sūtījumu.

   (Ar grozījumiem, kas izdarīti ar 15.05.2003., 17.03.2005., 29.06.2008., 15.10.2009.
   un 30.05.2013. likumu, kas stājas spēkā 04.07.2013.)

   41.pants. Īpaši ierobežojumi

   (1) Bērnam uz noteiktu laiku var aizliegt atstāt māju vai arī ierobežot viņa
   pārvietošanās brīvību, ja tas nepieciešams bērna aprūpei vai atbilst viņa
   labklājības interesēm gadījumos, kad:

   1) bērnam ārpusģimenes aprūpe noteikta tādēļ, ka viņš nopietni apdraud savu veselību
   vai attīstību, lietojot alkoholu, narkotiskās, psihotropās vai toksiskās vielas, ir
   izdarījis noziedzīgu nodarījumu, vai citas līdzīgas uzvedības dēļ;

   2) ir īpaši apstākļi, lai uzskatītu šādu ierobežojumu par nepieciešamu.

   (2) Bērnu var izolēt no citiem bērniem mājā, ja viņš apdraud savu vai citu cilvēku
   dzīvību vai veselību vai arī šāda izolēšana ir nepieciešama sakarā ar viņa aprūpi.

   (3) Izolācijas ilgums nedrīkst pārsniegt 24 stundas, un turpināt bērna izolēšanu no
   pārējiem drīkst tikai īpašos gadījumos. Kopējais izolācijas ilgums nedrīkst
   pārsniegt 48 stundas.

   (4) Izolācijas laikā nodrošināma bērna uzraudzība.

   (5) Bērna izolācijas apstākļus un tās piemērošanas kārtību nosaka Ministru kabinets.

   (Ar grozījumiem, kas izdarīti ar 17.03.2005. likumu, kas stājas spēkā 15.04.2005.)

   42.pants. Ārpusģimenes aprūpes izbeigšana

   (1) Ārpusģimenes aprūpi izbeidz, kad bērna vecāku ģimenē tiek nodrošināti labvēlīgi
   apstākļi bērna attīstībai vai arī viņš ir sasniedzis 18 gadu vecumu. Ilgāka bērna
   atstāšana aprūpes iestādē pieļaujama līdz mācību gada beigām, ja bērns turpina
   mācības.

   (2) Šā panta pirmajā daļā noteiktajos gadījumos sešus mēnešus pirms iestādes
   atstāšanas tās vadītājs bērnam rakstveidā sniedz informāciju par likumā noteiktajām
   garantijām, arī par tiesībām saņemt dzīvojamo platību.

   (3) Nolēmumu par pārtraukto vai atņemto aizgādības tiesību atjaunošanu pieņem tiesa
   vai bāriņtiesa likumā noteiktajā kārtībā.

   (Ar grozījumiem, kas izdarīti ar 09.03.2000., 15.05.2003., 17.03.2005. un
   30.05.2013. likumu, kas stājas spēkā 04.07.2013.)

   43.pants. Palīdzības sniegšana pēc ārpusģimenes aprūpes izbeigšanas

   (1) Izbeidzoties aizbildnībai, beidzoties bērna aprūpei audžuģimenē vai bērnu
   aprūpes iestādē, pašvaldība atbilstoši likumam “Par palīdzību dzīvokļa jautājumu
   risināšanā” nodrošina bāreni vai bērnu, kurš bija atstāts bez vecāku gādības, ar
   dzīvojamo platību un saskaņā ar Ministru kabineta noteiktajām sociālajām garantijām
   sniedz citu palīdzību arī pēc 18 gadu vecuma sasniegšanas.

   (2) Tiesības uz neizmantotajām sociālajām garantijām personai saglabājas ne ilgāk kā
   līdz 24 gadu vecuma sasniegšanai.

   (Ar grozījumiem, kas izdarīti ar 09.03.2000., 15.05.2003., 17.03.2005., 29.06.2008.
   un 15.10.2009. likumu, kas stājas spēkā 18.11.2009.)

   44.pants. Darbs ar vecākiem bērna ārpusģimenes aprūpes laikā

   (1) Bērna ārpusģimenes aprūpes laikā pašvaldība sniedz izglītojošu, sociālu un citu
   palīdzību bērna vecākiem, lai sekmētu bērna atgriešanos ģimenē.

   (2) Audžuģimene, aizbildnis un bērnu aprūpes iestāde informē vecākus par bērna
   attīstību un veicina ģimenes saišu atjaunošanos.

   (Ar grozījumiem, kas izdarīti ar 15.05.2003., 19.10.2006. un 30.05.2013. likumu, kas
   stājas spēkā 04.07.2013.)

   45.pants. Citā ģimenē ievietota bērna aprūpes uzraudzība

   (Izslēgts ar 29.06.2008. likumu; grozījums par panta izslēgšanu stājas spēkā
   01.10.2008. Sk. Pārejas noteikumus.)

   45.^1 pants. Vecāku aprūpē esoša bērna nodošana citas personas aprūpē Latvijā un
   aprūpes uzraudzība

   (1) Vecāki var nodot bērnu citas personas aprūpē Latvijā uz laiku, kas ilgāks par
   trim mēnešiem, ja pirms nodošanas vecāku dzīvesvietas bāriņtiesa atzinusi, ka šāda
   nodošana atbilst bērna interesēm un persona spēs bērnu pienācīgi aprūpēt.
   Bāriņtiesa, ja nepieciešams, pieprasa šīs personas dzīvesvietas bāriņtiesas atzinumu
   par attiecīgās personas spēju bērnu pienācīgi aprūpēt.

   (2) Par citas personas aprūpē nodoto bērnu vecāku dzīvesvietas bāriņtiesa informē
   šīs personas dzīvesvietas bāriņtiesu, kas nodrošina regulāru attiecīgās personas
   aprūpē nodotā bērna dzīves apstākļu pārbaudi.

   (3) Ja pēc bērna nodošanas citas personas aprūpē tiek konstatēts, ka šī persona
   bērnu pienācīgi neaprūpē, bāriņtiesa sadarbībā ar pašvaldības sociālo dienestu
   nodrošina bērna atgriešanos vecāku aprūpē. Ja bērna atgriešanās pie vecākiem nav
   iespējama, vecāku dzīvesvietas bāriņtiesa sadarbībā ar pašvaldības sociālo dienestu
   lemj par bērna ārpusģimenes aprūpi.

   (29.06.2008. likuma redakcijā, kas stājas spēkā 29.07.2008. Pants stājas spēkā
   01.10.2008. Sk. Pārejas noteikumus.)

   45.^2 pants. Ārpusģimenes aprūpē esoša bērna nodošana citas personas aprūpē Latvijā
   un aprūpes uzraudzība

   (1) Aizbildnis un audžuģimene var nodot bērnu uz laiku no viena mēneša līdz trim
   mēnešiem citas personas aprūpē Latvijā, ja pirms nodošanas bāriņtiesa, kas pieņēmusi
   lēmumu par ārpusģimenes aprūpi, atzinusi, ka šāda nodošana atbilst bērna interesēm
   un persona spēs bērnu pienācīgi aprūpēt. Bāriņtiesa, ja nepieciešams, pieprasa šīs
   personas dzīvesvietas bāriņtiesas atzinumu par attiecīgās personas spēju bērnu
   pienācīgi aprūpēt.

   (2) Aizbildnis un audžuģimene vienojas ar personu par kārtību, kādā personai sedz
   izdevumus, kas saistīti ar bērna uzturu.

   (3) Bērnu aprūpes iestāde var atļaut bērnam iestādē tikties ar personu vai nodot
   bērnu uz laiku šīs personas aprūpē, ja tai atbilstoši šā likuma 45.^3 pantam
   piešķirts viesģimenes statuss un bērnu aprūpes iestāde ir guvusi pārliecību, ka
   viesģimene sniegs šim bērnam nepieciešamo atbalstu un spēs atbilstoši bērna
   vajadzībām viņu aprūpēt un uzraudzīt.

   (4) Bērnu aprūpes iestāde, rakstveidā vienojoties ar viesģimeni, nosaka bērna
   uzturēšanās ilgumu viesģimenē, pušu tiesības un pienākumus, kā arī izmaksā tai
   piešķirto bērna uzturnaudu vai pabalstu uzturam atbilstoši laikposmam, kurā bērns
   atrodas citas personas aprūpē.

   (5) Noslēgtās vienošanās apliecinātu kopiju bērnu aprūpes iestāde nosūta viesģimenes
   dzīvesvietas bāriņtiesai. Bāriņtiesa nodrošina regulāru viesģimenē ievietotā bērna
   dzīves apstākļu pārbaudi.

   (6) Ja pēc bērna nodošanas citas personas aprūpē tiek konstatēts, ka šī persona
   bērnu pienācīgi neaprūpē, bāriņtiesa, kas pieņēmusi lēmumu par ārpusģimenes aprūpi
   vai piešķīrusi personai viesģimenes statusu, sadarbībā ar pašvaldības sociālo
   dienestu nodrošina bērna atgriešanos ārpusģimenes aprūpē.

   (7) Lai cita persona, kas uzņēmusi ārpusģimenes aprūpē esošu bērnu, varētu šo bērnu
   adoptēt vai ņemt aizbildnībā, ir nepieciešams par bērna ārpusģimenes aprūpi lēmušās
   bāriņtiesas atzinums, ka tas atbilst bērna labākajām interesēm.

   (29.06.2008. likuma redakcijā, kas stājas spēkā 29.07.2008. Pants stājas spēkā
   01.10.2008. Sk. Pārejas noteikumus.)

   45.^3 pants. Viesģimenes statuss

   (1) Viesģimenes statusu piešķir laulāto vai personas dzīvesvietas bāriņtiesa.

   (2) Pirms lēmuma pieņemšanas bāriņtiesa izvērtē iespējamās viesģimenes piemērotību
   viesģimenes statusa iegūšanai, tajā skaitā:

   1) izvērtē laulāto vai personas motivāciju kļūt par viesģimeni, savstarpējās
   attiecības ģimenē un spējas aprūpēt bērnu;

   2) pārbauda un izvērtē laulāto vai personas sadzīves un materiālos apstākļus;

   3) pieprasa ģimenes ārsta atzinumu par laulāto vai personas veselības stāvokli;

   4) nosūta laulātos vai personu pie psihologa, lai saņemtu atzinumu par piemērotību
   viesģimenes statusa iegūšanai;

   5) pieprasa informāciju par Sodu reģistrā iekļautajām ziņām par laulātajiem vai
   personu.

   (2^1) Par viesģimeni nedrīkst būt persona:

   1) kura sodīta par tīšu noziedzīgu nodarījumu, kas saistīts ar vardarbību vai
   vardarbības piedraudējumu, — neatkarīgi no sodāmības dzēšanas vai noņemšanas;

   2) kura sodīta par noziedzīgu nodarījumu pret tikumību un dzimumneaizskaramību, —
   neatkarīgi no sodāmības dzēšanas vai noņemšanas;

   3) kura atcelta no aizbildņa pienākumu pildīšanas nekārtīgas to izpildes dēļ;

   4) kurai atņemts audžuģimenes vai viesģimenes statuss, jo persona nav pildījusi
   pienākumus atbilstoši bērna interesēm;

   5) kurai ar tiesas spriedumu atņemtas aizgādības tiesības;

   6) kurai tiesa ir piemērojusi Krimināllikumā noteiktos medicīniska rakstura
   piespiedu līdzekļus par nepieskaitāmības stāvoklī izdarītu Krimināllikumā paredzētu
   noziedzīgu nodarījumu.

   (3) Bāriņtiesa, kas pieņēmusi lēmumu par viesģimenes statusa piešķiršanu, ne retāk
   kā reizi gadā izvērtē viesģimenes piemērotību viesģimenes statusam atbilstoši šā
   panta otrās daļas 1. un 2.punktā noteiktajiem vērtēšanas kritērijiem un pārliecinās,
   vai viesģimene arī turpmāk var veikt viesģimenes pienākumus.

   (3^1) Bāriņtiesa lemj par viesģimenes statusa izbeigšanu, ja viesģimene atsakās no
   viesģimenes pienākumu pildīšanas, vai par viesģimenes statusa atņemšanu, ja
   bāriņtiesa konstatē, ka viesģimene nepilda viesģimenes pienākumus atbilstoši bērna
   interesēm.

   (4) Lai laulātie vai persona, kas veikusi viesģimenes pienākumus, varētu šo bērnu
   adoptēt vai ņemt aizbildnībā, ir nepieciešams par bērna ārpusģimenes aprūpi lēmušās
   bāriņtiesas atzinums, ka tas atbilst bērna labākajām interesēm.

   (29.06.2008. likuma redakcijā ar grozījumiem, kas izdarīti ar 30.05.2013. likumu,
   kas stājas spēkā 04.07.2013.)

   45.^4 pants. Vecāku aprūpē un ārpusģimenes aprūpē esoša bērna nodošana citas
   personas aprūpē ārvalstī un aprūpes uzraudzība

   (1) Vecāki var nodot bērnu citas personas aprūpē ārvalstī uz laiku, kas ilgāks par
   trim mēnešiem, ja tam piekrīt vecāku dzīvesvietas bāriņtiesa un ja šī bāriņtiesa
   atzinusi, ka nodošana atbilst bērna interesēm un attiecīgā persona spēs bērnu
   pienācīgi aprūpēt.

   (2) Ārpusģimenes aprūpē esošu bērnu var nodot uz laiku citas personas aprūpē
   ārvalstī, ja tam piekrīt bāriņtiesa, kas pieņēmusi lēmumu par bērna ārpusģimenes
   aprūpi, un ja šī bāriņtiesa atzinusi, ka nodošana atbilst bērna interesēm un
   attiecīgā persona spēs bērnu pienācīgi aprūpēt.

   (3) Pirms bāriņtiesa lemj par bērna nodošanu citas personas aprūpē ārvalstī,
   persona, kura vēlas uzņemt bērnu, iesniedz bāriņtiesai attiecīgās valsts kompetentās
   bērnu tiesību aizsardzības iestādes:

   1) atzinumu, kurā sniedz personas piemērotības izvērtējumu atbilstoši šā likuma
   45.^3 panta otrās un 2.^1 daļas prasībām;

   2) apliecinājumu, ka tā nodrošinās aprūpē nodotā bērna dzīves apstākļu regulāru
   pārbaudi un sniegs bāriņtiesai pārskatu par katrā šādā pārbaudē konstatēto.

   (4) Šā panta trešajā daļā minētie dokumenti iesniedzami bāriņtiesai, pievienojot to
   notariāli apliecinātu tulkojumu latviešu valodā. Ārvalstīs izsniegtajiem dokumentiem
   jābūt legalizētiem vai apliecinātiem saskaņā ar 1961.gada 5.oktobra Hāgas konvenciju
   par ārvalstu publisko dokumentu legalizācijas prasības atcelšanu, ja Latvijas
   Republikai saistošos starptautiskajos līgumos nav paredzēta cita kārtība.

   (5) Aizbildnis un audžuģimene vienojas ar personu par kārtību, kādā personai sedz
   izdevumus, kas saistīti ar bērna uzturu.

   (6) Bērnu aprūpes iestāde, rakstveidā vienojoties ar ģimeni, nosaka ārpusģimenes
   aprūpes iestādē ievietotā bērna uzturēšanās ilgumu citā ģimenē ārvalstī, pušu
   tiesības un pienākumus, kā arī izmaksā tai piešķirto bērna uzturnaudu vai pabalstu
   uzturam atbilstoši laikposmam, kurā bērns atrodas citas personas aprūpē ārvalstī.

   (7) Noslēgtās vienošanās apliecinātu kopiju bērnu aprūpes iestāde nosūta
   bāriņtiesai, kas pieņēmusi lēmumu par bērna ārpusģimenes aprūpi.

   (8) Ja pēc bērna nodošanas citas personas aprūpē tiek konstatēts, ka šī persona
   bērnu pienācīgi neaprūpē, bāriņtiesa sadarbībā ar attiecīgās valsts kompetento bērnu
   tiesību aizsardzības iestādi nodrošina bērna atgriešanos vecāku, aizbildņa,
   audžuģimenes vai bērnu aprūpes iestādes aprūpē. Ja bērna atgriešanās pie vecākiem
   nav iespējama, vecāku dzīvesvietas bāriņtiesa sadarbībā ar pašvaldības sociālo
   dienestu lemj par bērna ārpusģimenes aprūpi.

   (9) Lai laulātie vai persona, kas ārvalstī uzņēmusi ārpusģimenes aprūpē esošu bērnu,
   varētu šo bērnu adoptēt, ir nepieciešams par bērna ārpusģimenes aprūpi lēmušās
   bāriņtiesas atzinums, ka tas atbilst bērna labākajām interesēm.

   (29.06.2008. likuma redakcijā ar grozījumiem, kas izdarīti ar 30.05.2013. likumu,
   kas stājas spēkā 04.07.2013.)

   VII nodaļa. Bērns un viņa dzīves vide

   46.pants. Bērna tiesības uz tīru dzīves vidi

   (1) Visām personām un institūcijām ir pienākums izvairīties no kaitējuma nodarīšanas
   apkārtējai videi, lai nepārkāptu bērna tiesības uz pilnvērtīgu dzīvi, veselību un
   attīstību.

   (2) Valsts atbilstoši Vides aizsardzības likumam nodrošina uzraudzību pār to kaitīgo
   faktoru un slimību izraisītāju novēršanu, kuri var negatīvi ietekmēt bērna veselību.

   (3) Valsts pienākums ir sniegt attiecīgu informāciju par vides faktisko stāvokli gan
   visā valstī, gan arī konkrētā tās teritorijā.

   (Ar grozījumiem, kas izdarīti ar 29.06.2008. likumu, kas stājas spēkā 29.07.2008.)

   47.pants. Pamatnoteikumi bērna aizsardzībai no negatīvās sociālās vides ietekmes

   (1) Valsts institūciju un pašvaldību, fizisko un juridisko personu pienākums ir
   aizsargāt bērnu no negatīvās sociālās vides ietekmes.

   (2) Lai mazinātu negatīvas sociālās vides ietekmi, valsts sociālās politikas
   uzdevums ir veidot labvēlīgu kultūrvidi un popularizēt veselīgu dzīvesveidu. Valsts
   budžetā tam atvēlami līdzekļi.

   (3) Sabiedriskais radio un sabiedriskā televīzija nacionālā pasūtījuma ietvaros ik
   gadu veido veselīgu dzīvesveidu popularizējošas programmas.

   (Ar grozījumiem, kas izdarīti ar 09.03.2000. likumu, kas stājas spēkā 11.04.2000.)

   48.pants. Bērna aizsardzība no smēķēšanas un alkoholisko dzērienu ietekmes

   (1) Bērns nedrīkst smēķēt un lietot alkoholiskos dzērienus. Bērns ir aizsargājams no
   smēķēšanas un alkoholisko dzērienu ietekmes. Bērns nedrīkst atrasties tabakas dūmu
   ietekmē, un bērna klātbūtnē nedrīkst smēķēt, lai nodrošinātu bērnam no dūmiem brīvu
   vidi.

   (2) Bērnā ir jārada negatīva attieksme pret smēķēšanu un alkoholisko dzērienu
   lietošanu. Bērnam ir aizliegts strādāt darbus, kas tieši saistīti ar tabakas
   izstrādājumu ražošanu, izmēģināšanu, glabāšanu, lietošanu, kā arī tirdzniecību vai
   reklāmu. Bērnam ir aizliegts strādāt darbus, kas tieši saistīti ar alkoholisko
   dzērienu ražošanu, izmēģināšanu, glabāšanu, lietošanu, kā arī tirdzniecību vai
   reklāmu, izņemot gadījumus, kad bērns saskaņā ar attiecīgās profesionālās izglītības
   programmas praktiskās daļas apguvi atrodas mācību praksē, kura tiek veikta prakses
   vadītāja klātbūtnē un kuras gaitā tiek nodrošināta ar darba aizsardzību saistīto
   normatīvo aktu ievērošana.

   (3) Saskaņā ar Alkoholisko dzērienu aprites likumu un likumu "Par tabakas
   izstrādājumu realizācijas, reklāmas un lietošanas ierobežošanu" bērnam nedrīkst
   pārdot alkoholiskos dzērienus un tabakas izstrādājumus.

   (4) Par bērna iesaistīšanu alkoholisko dzērienu lietošanā vai smēķēšanā vainīgās
   personas saucamas pie likumā noteiktās atbildības. Par bērna iesaistīšanu
   alkoholisko dzērienu lietošanā vai smēķēšanā uzskatāma arī alkoholisko dzērienu vai
   tabakas izstrādājumu nodošana bērna rīcībā.

   (5) Bērnam, kuram radušies psihiski vai uzvedības traucējumi alkoholisko dzērienu
   lietošanas dēļ, nodrošināma obligāta ārstēšana un sociālā rehabilitācija Ministru
   kabineta noteiktajā kārtībā. Valsts budžetā tam atvēlami līdzekļi. Gadījumā, kad
   bērns vai viņa vecāki nepiekrīt obligātajai ārstēšanai, to veic, ja saņemta bērna
   dzīvesvietas bāriņtiesas piekrišana.

   (Ar grozījumiem, kas izdarīti ar 09.03.2000., 31.10.2002., 17.03.2005., 29.06.2008.
   un 30.05.2013. likumu, kas stājas spēkā 04.07.2013.)

   49.pants. Bērna aizsardzība no narkotisko, psihotropo, toksisko un citu apreibinošu
   vielu lietošanas

   (1) Bērns nedrīkst lietot narkotiskās, psihotropās, toksiskās un citas apreibinošas
   vielas. Bērns ir aizsargājams no narkotisko, psihotropo, toksisko un citu tādu
   apreibinošu vielu lietošanas, kurām ir negatīva ietekme uz organismu, no šādu vielu
   izgatavošanas, tirdzniecības un jebkāda veida izplatīšanas.

   (2) Par narkotisko, psihotropo, toksisko vai citu apreibinošu vielu nodošanu bērna
   rīcībā vai tādu apstākļu radīšanu, ka šīs vielas kļuvušas bērnam brīvi pieejamas,
   par bērna pamudināšanu lietot narkotiskās, psihotropās, toksiskās vai citas
   apreibinošas vielas, bērna iesaistīšanu šādu vielu lietošanā vai izplatīšanā
   vainīgās personas saucamas pie kriminālatbildības.

   (3) Bērnam, kuram radušies psihiski vai uzvedības traucējumi narkotisko, psihotropo,
   toksisko vai citu apreibinošu vielu lietošanas dēļ, nodrošināma obligāta ārstēšana
   un sociālā rehabilitācija Ministru kabineta noteiktajā kārtībā. Valsts budžetā tam
   atvēlami līdzekļi. Gadījumā, kad bērns vai viņa vecāki nepiekrīt obligātajai
   ārstēšanai, to veic, ja saņemta bērna dzīvesvietas bāriņtiesas piekrišana.

   (Ar grozījumiem, kas izdarīti ar 09.03.2000., 31.10.2002., 17.03.2005. un
   29.06.2008. likumu, kas stājas spēkā 29.07.2008. Trešās daļas 3.teikums stājas spēkā
   01.01.2010. Sk. Pārejas noteikumus.)

   50.pants. Bērns un spēles, filmas, plašsaziņas līdzekļi

   (1) Aizliegts bērnam demonstrēt, pārdot, dāvināt, izīrēt un propagandēt rotaļlietas
   un videoierakstus, datorspēles, laikrakstus, žurnālus un cita veida publikācijas,
   kurās propagandēta cietsirdīga uzvedība, vardarbība, erotika, pornogrāfija, kas rada
   draudus bērna garīgajai attīstībai.

   (2) Bērnam nedrīkst būt pieejami materiāli, kuros propagandēta cietsirdīga uzvedība,
   vardarbība, erotika, pornogrāfija un kuri rada draudus bērna garīgajai attīstībai,
   neatkarīgi no to izpausmes veida, pārraidīšanas ierīces un atrašanās vietas.

   (3) Lai aizsargātu bērna tiesības, ierobežojumus radio un televīzijas programmās
   nosaka Elektronisko plašsaziņas līdzekļu likums.

   (4) Bērnam aizliegts atrasties vietās, kur izgatavo vai demonstrē erotiska un
   pornogrāfiska rakstura materiālu vai sagatavo vai demonstrē pornogrāfisku
   priekšnesumu.

   (5) Bērnu aizliegts iesaistīt pornogrāfiska rakstura materiāla izgatavošanā vai
   izplatīšanā, kā arī pornogrāfiska priekšnesuma sagatavošanā vai demonstrēšanā.

   (6) Jautājumus, kas saistīti ar bērnu pornogrāfijas aprites aizliegumu, regulē
   Pornogrāfijas ierobežošanas likums.

   (7) Bērnam, kurš nav sasniedzis 16 gadu vecumu, aizliegts mācību laikā bez
   izglītības iestādes administrācijas rakstveida atļaujas un nakts laikā atrasties
   interneta zālēs, datorsalonos, interneta kafejnīcās un citās tamlīdzīgās vietās, kur
   par maksu sniedz interneta un datorspēļu pakalpojumus. Par nakts laiku šā panta
   izpratnē uzskatāms laiks no pulksten 22.00 līdz 6.00, ja attiecīgā pašvaldība
   attiecībā uz šo laiku nav noteikusi stingrākus ierobežojumus.

   (8) Saskaņā ar Azartspēļu un izložu likumu bērnam nedrīkst būt pieejamas spēļu zāles
   un bērns nedrīkst piedalīties azartspēlēs.

   (9) Datorspēļu izplatīšanas noteikumus nosaka Ministru kabinets.

   (10) Par šajā pantā minēto aizliegumu un ierobežojumu pārkāpšanu vainīgās personas
   saucamas pie likumā noteiktās atbildības.

   (17.03.2005. likuma redakcijā ar grozījumiem, kas izdarīti ar 19.10.2006.,
   29.06.2008., 01.07.2011. un 06.03.2014. likumu, kas stājas spēkā 08.04.2014.)

   50.^1 pants. Ierobežojumi bērna iesaistīšanai pasākumos

   (1) Bērns var piedalīties dažādās aktivitātēs (pasākumos), ja tās netraucē viņam
   iegūt izglītību, kā arī neapdraud viņa drošību, veselību, tikumību vai citas
   būtiskas intereses.

   (2) Bērnu aizliegts iesaistīt skaistuma konkursos vai citos tamlīdzīgos pasākumos,
   kuru galvenais mērķis ir vienīgi viņa ārējā izskata vērtēšana.

   (3) Bērns var piedalīties aktivitātēs (pasākumos), kas saistītas ar ārējā izskata
   demonstrēšanu (modeļu skolas, tērpu demonstrēšana, preču reklamēšana u.c. tamlīdzīgi
   pasākumi), tikai tad, ja uz pasākuma organizatoru, darba devēju, kā arī citu
   personu, kura nodarbojas ar bērna iesaistīšanu šādos pasākumos, nav attiecināmi šā
   likuma 72.panta piektajā un sestajā daļā minētie ierobežojumi.

   (4) Kārtību, kādā bērnus var iesaistīt šā panta trešajā daļā minētajos pasākumos,
   nosaka Ministru kabinets.

   (5) Par šajā pantā minēto aizliegumu un ierobežojumu pārkāpumiem personas saucamas
   pie likumā noteiktās atbildības.

   (29.06.2008. likuma redakcijā ar grozījumiem, kas izdarīti ar 06.03.2014. likumu,
   kas stājas spēkā 08.04.2014.)

   50.^2 pants. Bērna drošība publiskos pasākumos vai publisku vietu apmeklēšanas laikā

   (1) Publiskos pasākumos, kuros piedalās bērni, vai bērniem pieejamās publiskās
   izklaides, sporta vai atpūtas vietās nodrošināma bērna drošība.

   (2) (Izslēgta ar 29.06.2008. likumu.)

   (3) Par bērna drošību publiskos pasākumos ir atbildīgas šā likuma 72.pantā minētās
   personas.

   (4) Publiska pasākuma organizatoram, kas konstatē, ka šajā pasākumā bērns ir
   apmaldījies vai pamests, vai atrodas tādos apstākļos, kas apdraud viņa drošību vai
   veselību, par to jāinformē bērna vecāki vai viņu aizstājēji, bet, ja tas nav
   iespējams, — policija.

   (19.10.2006. likuma redakcijā ar grozījumiem, kas izdarīti ar 29.06.2008. likumu,
   kas stājas spēkā 29.07.2008.)

   50.^3 pants. Drošības prasības, sniedzot bērna uzraudzības pakalpojumus

   (1) Ja vecāki vai persona, kuras aprūpē bērns nodots, nevar nodrošināt, ka bērns
   līdz septiņu gadu vecumam viņu prombūtnes laikā atrodas uzticamas personas
   klātbūtnē, viņiem ir pienākums nodrošināt bērna uzraudzību pie bērnu uzraudzības
   pakalpojumu sniedzēja bērna dzīvesvietā vai citā bērna uzraudzībai paredzētā vietā,
   vai pie bērnu uzraudzības pakalpojumu sniedzēja, kas īsteno pirmsskolas izglītības
   programmu vai bērnu interešu izglītības programmu.

   (2) Šā likuma 72.pantā noteiktie ierobežojumi attiecināmi arī uz bērnu uzraudzības
   pakalpojumu sniedzēju (tā darbiniekiem).

   (3) Bērnu uzraudzības pakalpojumu sniedzējs pakalpojumu sniegšanas vietā nodrošina
   bērnam atbilstošu vidi, kas nerada draudus viņa drošībai, dzīvībai, veselībai,
   tikumībai un vispusīgai attīstībai, kā arī nodrošina bērna likumiskajam pārstāvim
   iespēju iepazīties ar dokumentāciju, kas apliecina šā likuma 72.panta piektajā un
   sestajā daļā noteikto prasību izpildi.

   (4) Bērnu uzraudzības pakalpojumu sniedzējs tiek reģistrēts Bērnu uzraudzības
   pakalpojumu sniedzēju reģistrā. Prasības bērnu uzraudzības pakalpojumu sniedzējiem,
   to reģistrēšanas noteikumus, Bērnu uzraudzības pakalpojumu sniedzēju reģistra
   pārzini un reģistrā iekļaujamo informāciju nosaka Ministru kabinets.

   (30.05.2013. likuma redakcijā ar grozījumiem, kas izdarīti ar 06.03.2014. likumu,
   kas stājas spēkā 08.04.2014.)

   51.pants. Bērna aizsardzība no prettiesiskām darbībām

   (1) Par vardarbību pret bērnu, par bērna pamudināšanu vai piespiešanu piedalīties
   seksuālās darbībās, par bērna izmantošanu vai iesaistīšanu prostitūcijā vainīgās
   personas saucamas pie likumā noteiktās atbildības.

   (2) Bērnam, kurš ir noziedzīga nodarījuma, ekspluatācijas, seksuālas izmantošanas,
   vardarbības vai jebkādas citas nelikumīgas, cietsirdīgas vai cieņu aizskarošas
   darbības upuris, Ministru kabineta noteiktajā kārtībā bez maksas sniedzama
   nepieciešamā palīdzība, lai viņš atgūtu fizisko un psihisko veselību un integrētos
   sabiedrībā. Šādai ārstēšanai un reintegrēšanai jānotiek bērna veselībai, pašcieņai
   un godam labvēlīgā vidē, rūpīgi sargājot bērna intīmo noslēpumu.

   (3) Katrai personai ir pienākums ziņot policijai vai citai kompetentai iestādei par
   vardarbību vai citu pret bērnu vērstu noziedzīgu nodarījumu. Par neziņošanu vainīgās
   personas saucamas pie likumā noteiktās atbildības.

   (4) Policijai ir pienākums informēt bāriņtiesu pēc bērna atrašanās vietas par
   policijas pieņemto lēmumu par nošķiršanu, ja šis lēmums ir pieņemts saistībā ar
   kaitējuma draudiem bērna vai tās personas, kas pastāvīgi dzīvo kopā ar bērnu,
   brīvībai, dzīvībai vai veselībai.

   (Ar grozījumiem, kas izdarīti ar 27.02.2014. likumu, kas stājas spēkā 31.03.2014.)

   52.pants. Bērns — vardarbības vai citas prettiesiskas darbības upuris

   (1) Vardarbības rezultātā cietušo bērnu ārstēšanai un rehabilitācijai izveidojamas
   īpašas iestādes vai nodaļas vispārējās ārstniecības iestādēs un valsts budžetā
   atvēlami speciāli līdzekļi. Izdevumus par bērna ārstēšanu un rehabilitāciju sedz
   valsts un pēc tam regresa kārtībā piedzen no vainīgajām personām.

   (2) Bērnam, kurš saslimis ar kādu no seksuāli transmisīvajām slimībām, piemērojama
   speciāla ārstēšana. Bērna saslimšanā vainīgie pieaugušie saucami pie likumā
   noteiktās atbildības, un no viņiem piedzenami bērna ārstēšanas izdevumi.

   (3) Bērnu, kurš kļuvis par vardarbības (prettiesisku darbību) upuri, aizliegts:

   1) atstāt vienatnē, izņemot gadījumus, kad bērns pats to vēlas un šo izvēli par
   pareizu atzīst psihologs, kurš speciāli sagatavots darbam ar vardarbībā cietušiem
   bērniem;

   2) atstāt bez psiholoģiskas un cita veida aprūpes;

   3) konfrontēt ar iespējamo vardarbības (prettiesiskas darbības) izdarītāju, kamēr
   bērns nav pietiekami psiholoģiski sagatavots šādai konfrontācijai;

   4) pakļaut jebkādu piespiedu līdzekļu pielietošanai informācijas iegūšanas vai citā
   nolūkā.

   (4) Bērnam, kurš cietis no vardarbības (prettiesiskām darbībām) savā ģimenē vai
   kuram pastāv reāli vardarbības draudi, nekavējoties nodrošināma ārpusģimenes aprūpe,
   ja vainīgās personas nav iespējams izolēt no bērna.

   (Ar grozījumiem, kas izdarīti ar 09.03.2000. likumu, kas stājas spēkā 11.04.2000.)

   VIII nodaļa. Bērns ar īpašām vajadzībām

   53.pants. Bērna ar īpašām vajadzībām jēdziens

   Bērns ar īpašām vajadzībām ir bērns, kuram sakarā ar slimības, traumas vai iedzimta
   defekta izraisītiem orgānu sistēmas funkciju traucējumiem ir nepieciešama papildu
   medicīniskā, pedagoģiskā un sociālā palīdzība neatkarīgi no tā, vai likumā
   paredzētajā kārtībā ir noteikta invaliditāte.

   (Ar grozījumiem, kas izdarīti ar 09.03.2000. un 29.06.2008. likumu, kas stājas spēkā
   29.07.2008.)

   54.pants. Tiesības bērnam ar īpašām vajadzībām dzīvot pilnvērtīgu dzīvi

   Bērnam ar īpašām vajadzībām ir tādas pašas tiesības uz aktīvu dzīvi, tiesības
   attīstīties un iegūt vispārējo un profesionālo izglītību atbilstoši savām fiziskajām
   un garīgajām spējām un vēlmēm, kā arī tiesības piedalīties sabiedriskajā dzīvē kā
   jebkuram citam bērnam.

   55.pants. Īpaša aprūpe bērnam ar īpašām vajadzībām

   (1) Bērnam ar īpašām vajadzībām ir tiesības uz vecāku īpašu aprūpi.

   (2) Valsts un pašvaldība palīdz bērnam ar īpašām vajadzībām iekļauties sabiedrībā un
   nodrošina viņam izglītību, veselības aprūpes un sociālos pakalpojumus atbilstoši
   normatīvajiem aktiem.

   (3) Bērns ar īpašām vajadzībām, kura aprūpi ģimene nevar nodrošināt, normatīvajos
   aktos noteiktajā kārtībā ņemams pilnā valsts vai pašvaldības aprūpē.

   (4) Nododot adopcijai bērnu ar īpašām vajadzībām, adoptētāji informējami par bērna
   veselības stāvokli, attīstības īpatnībām un to sekām, kā arī par bērna aprūpes
   īpatnībām.

   (Ar grozījumiem, kas izdarīti ar 09.03.2000., 17.03.2005. un 01.07.2011. likumu, kas
   stājas spēkā 03.08.2011.)

   56.pants. Pedagoģisko un sociālās sfēras darbinieku sagatavošana darbam ar bērniem
   ar īpašām vajadzībām

   Pedagoģiskie un sociālās sfēras darbinieki īpaši jāapmāca darbam ar bērniem ar
   īpašām vajadzībām. Šim nolūkam Izglītības un zinātnes ministrija un Labklājības
   ministrija izstrādā speciālas apmācību programmas.

   IX nodaļa. Bērna atbildība par likumpārkāpumiem un to profilakse

   57.pants. Bērna atbildība par likumpārkāpumiem

   (1) Saskaņā ar likumu pie administratīvās atbildības var saukt bērnu (turpmāk arī —
   nepilngadīgo), kurš administratīvo pārkāpumu izdarījis pēc 14 gadu vecuma
   sasniegšanas, bet pie kriminālatbildības — nepilngadīgo, kurš noziedzīgu nodarījumu
   izdarījis pēc 14 gadu vecuma sasniegšanas.

   (2) Bērna tiesību garantijas laikā, kad viņš ir aizturēts par administratīvo
   pārkāpumu vai noziedzīgu nodarījumu, apcietināts, arestēts vai atrodas brīvības
   atņemšanas vietā, nosaka likumi, kas paredz administratīvo atbildību un reglamentē
   kriminālprocesu vai soda izciešanu. Katram bērnam ir tiesības vērsties ar iesniegumu
   bērna tiesību aizsardzības institūcijās. Šī sarakste nav cenzējama. Iestādes
   vadītājs nodrošina, lai iesniegums nekavējoties tiktu nosūtīts adresātam.

   (3) Par bērnu iesaistīšanu noziegumā vai citās prettiesiskās darbībās vainīgās
   personas saucamas pie likumā noteiktās atbildības.

   (Ar grozījumiem, kas izdarīti ar 15.05.2003. un 17.03.2005. likumu, kas stājas spēkā
   15.04.2005.)

   58.pants. Likumpārkāpumu profilakses darba organizācija

   (1) Likumpārkāpumu profilakses darbu ar bērniem veic pašvaldība sadarbībā ar bērnu
   vecākiem, izglītības iestādēm, valsts policiju, Valsts probācijas dienestu, ja bērns
   ir probācijas klients, sabiedriskajām organizācijām un citām iestādēm.

   (2) Pašvaldība profilakses lietu iekārto un uzvedības sociālās korekcijas programmu
   izstrādā katram bērnam, kurš:

   1) izdarījis noziedzīgu nodarījumu un pirmstiesas izmeklēšanas laikā nav
   apcietināts;

   2) atzīts par vainīgu noziedzīga nodarījuma izdarīšanā, bet sods nav saistīts ar
   brīvības atņemšanu;

   3) atbrīvots no kriminālatbildības;

   4) atbrīvots no ieslodzījuma vai soda izciešanas vietas;

   5) izdarījis Krimināllikumā paredzētās prettiesiskās darbības pirms 14 gadu vecuma
   sasniegšanas;

   6) vairāk nekā divas reizes izdarījis Administratīvo pārkāpumu kodeksā paredzētās
   prettiesiskās darbības;

   7) ubago, klaiņo vai veic citas darbības, kas var novest pie prettiesiskas rīcības.

   (3) Valsts policija var ņemt profilaktiskajā uzskaitē bērnus, kuri norādīti šā panta
   otrās daļas 1.—6.punktā, kā arī citus bērnus, kuriem pašvaldībā iekārtota
   profilakses lieta, ja izstrādātā uzvedības sociālās korekcijas programma paredz
   policijas līdzdalību konkrētajā lietā.

   (09.03.2000. likuma redakcijā ar grozījumiem, kas izdarīti ar 30.05.2013. likumu,
   kas stājas spēkā 04.07.2013.)

   59.pants. Bērna nogādāšana policijas iestādē

   (1) Policijas iestādē nogādā bērnu, kurš:

   1) izdarījis darbības, par kurām paredzēta kriminālatbildība;

   2) izdarījis administratīvu pārkāpumu, ja citādi nav iespējams noskaidrot bērna
   identitāti un sastādīt administratīvā pārkāpuma protokolu;

   3) atrodas sabiedriskā vietā reibuma stāvoklī;

   4) ubago;

   5) nav sasniedzis 16 gadu vecumu un atrodas sabiedriskā vietā bez vecāku, aizbildņa,
   audžuģimenes, bērnu aprūpes iestādes vadītāja vai viņu pilnvarotas pilngadīgas
   personas klātbūtnes nakts laikā. Par nakts laiku šā panta izpratnē uzskatāms laiks
   no pulksten 22.00 līdz 6.00, ja attiecīgā pašvaldība attiecībā uz šo laiku nav
   noteikusi stingrākus ierobežojumus;

   6) apmaldījies vai pamests, vai arī atrodas tādos apstākļos, kas bīstami bērnam vai
   var kaitēt viņa attīstībai;

   7) patvaļīgi aizgājis no ģimenes, aizbildņa, audžuģimenes vai bērnu aprūpes
   iestādes.

   (2) Šā panta pirmās daļas 3.—7.punktā paredzētajos gadījumos bērna nogādāšana
   policijā pieļaujama, ja nav iespējams viņam sniegt palīdzību citādā veidā.
   Gadījumos, kad policija konstatē bērna klaiņošanu, ubagošanu, apreibināšanos ar
   narkotiskajām, toksiskajām vielām vai alkoholiskajiem dzērieniem, nelabvēlīgu vidi
   ģimenē, kā arī citus apstākļus, kas var kaitēt bērnam, tā informē attiecīgo
   bāriņtiesu un sociālo dienestu.

   (3) Policijā nogādāto bērnu nedrīkst turēt kopā ar pilngadīgiem likumpārkāpējiem, un
   bērnam nodrošināma pastāvīga pieaugušo uzraudzība. Bērnu nedrīkst pakļaut nekādai
   fiziskai vai psihiskai iespaidošanai, nedrīkst piespiest liecināt vai atzīt vainu.

   (4) Paskaidrojumus no policijas iestādē nogādāta bērna saistībā ar šā panta pirmajā
   daļā minētajiem apstākļiem var prasīt policijas darbinieks, kuram ir šā likuma 5.^1
   panta pirmajā daļā noteiktās speciālās zināšanas bērnu tiesību aizsardzības jomā,
   piedaloties vecākam, aizbildnim, bāriņtiesas (ja bērns nodots audžuģimenē) vai bērnu
   aprūpes iestādes pārstāvim vai viņu pilnvarotai personai (turpmāk — vecāks). Ja
   vecāka piedalīšanās ir pretrunā ar bērna interesēm, vecāks paskaidrojumu prasīšanā
   atsakās piedalīties vai nav sasniedzams, policijas darbinieks pieaicina citu
   personu, kurai bērns uzticas, vai psihologu.

   (5) Ja policijā ir nogādāts bērns ar īpašām vajadzībām, nodrošināmi apstākļi viņa
   īpašo vajadzību apmierināšanai, kā arī, ja nepieciešams, pieaicināms speciālists
   medicīniskās un citas palīdzības sniegšanai bērnam.

   (6) Ministru kabinets nosaka kārtību, kādā policija noskaidro, vai bērnam ir īpašas
   vajadzības, un pieaicina kompetentu speciālistu, kā arī nosaka kārtību, kādā
   policija nodrošina apstākļus bērna īpašo vajadzību apmierināšanai.

   (Ar grozījumiem, kas izdarīti ar 09.03.2000., 15.05.2003., 17.03.2005., 08.03.2007.,
   29.06.2008. un 30.05.2013. likumu, kas stājas spēkā 04.07.2013.)

   60.pants. Pasākumi, kas veicami, ja bērnam nepieciešama palīdzība

   (1) Ja bērns nogādāts policijas iestādē šā likuma 59.panta pirmajā daļā minēto
   apstākļu dēļ, viņu var tur turēt līdz nodošanai vecākiem, aizbildnim, audžuģimenei,
   bērnu aprūpes iestādes pārstāvim vai viņu pilnvarotai personai.

   (2) Ja četru stundu laikā nav iespējams noskaidrot bērna personību un nodot bērnu
   vecākiem, audžuģimenei, aizbildnim, bērnu aprūpes iestādei, kuru viņš pametis, vai
   to pilnvarotai personai un ja bērnam kā drošības līdzekli nepiemēro apcietinājumu,
   policija viņu ievieto audžuģimenē, krīzes centrā vai bērnu aprūpes iestādē, bet, ja
   tas nav iespējams, profilakses iestādē un ne vēlāk kā nākamajā darbdienā paziņo par
   to bāriņtiesai un pašvaldības sociālajam dienestam.

   (3) Ja policijā nogādāts bērns, kurš ir alkoholisko dzērienu, narkotisko vai
   toksisko vielu vai citu apreibinošu vielu iespaidā, vai arī ir aizdomas, ka bērns
   tiek seksuāli izmantots, kļuvis par prettiesiskas darbības upuri vai ir pamudināts
   uz ubagošanu, policija noskaidro apreibinošo vielu iegūšanas un lietošanas
   apstākļus, kā arī personas, kuras pamudinājušas bērnu uz viņam kaitīgām darbībām vai
   veikušas pret viņu prettiesisku darbību.

   (4) Ja policijā nogādātajam bērnam nepieciešama medicīniskā palīdzība, policija
   organizē bērna nogādāšanu ārstniecības iestādē un pārliecinās, ka bērns tajā tiek
   uzņemts vai viņam tiek sniegta ambulatorā ārstnieciskā palīdzība.

   (Ar grozījumiem, kas izdarīti ar 17.03.2005. un 30.05.2013. likumu, kas stājas spēkā
   04.07.2013.)

   X nodaļa. Bērna tiesību aizsardzības organizācija

   61.pants. Ministru kabineta kompetence bērna tiesību aizsardzības jomā

   Ministru kabinets:

   1) izstrādā bērna tiesību aizsardzības nodrošināšanai attiecīgus likumprojektus un
   izdod nepieciešamos noteikumus;

   2) apstiprina ilgtermiņa valsts politikas projektus bērna tiesību aizsardzības jomā;

   3) (izslēgts ar 30.05.2013. likumu);

   4) apstiprina valsts programmu sociālo pedagogu un sociālo darbinieku sagatavošanā;

   5) apstiprina programmu bērnu noziedzības novēršanai un bērna aizsardzībai pret
   noziegumu;

   6) nosaka kārtību, kādā Latvijas centrālā iestāde atbilstoši 1980.gada 25.oktobra
   Hāgas konvencijai par starptautiskās bērnu nolaupīšanas civiltiesiskajiem aspektiem
   veic tajā minētās darbības un sadarbojas ar citām valsts un pašvaldības iestādēm;

   7) nosaka kārtību, kādā aprēķina, piešķir un izlieto valsts budžetā paredzētos
   līdzekļus pašvaldībām pamatizglītības iestādes skolēnu ēdināšanai, un šo valsts
   budžeta līdzekļu izlietošanas apmēru vienam skolēnam dienā.

   (Ar grozījumiem, kas izdarīti ar 09.03.2000., 15.05.2003., 17.03.2005., 19.10.2006.,
   29.06.2008. un 30.05.2013. likumu, kas stājas spēkā 04.07.2013.)

   62.pants. Labklājības ministrijas kompetence

   (1) Labklājības ministrija:

   1) sadarbībā ar Izglītības un zinātnes ministriju, Iekšlietu ministriju, Tieslietu
   ministriju, Kultūras ministriju un Veselības ministriju, kā arī citām valsts un
   pašvaldību institūcijām un nevalstiskajām organizācijām izstrādā ilgtermiņa valsts
   politikas projektus bērnu tiesību aizsardzības jomā, tai skaitā valsts politikas
   projektus bāreņu un bez vecāku gādības palikušu bērnu alternatīvās aprūpes jomā;

   2) organizē un koordinē normatīvo aktu ievērošanas uzraudzību bērnu tiesību
   aizsardzības jomā;

   3) (izslēgts ar 26.11.2009. likumu);

   4) koordinē valsts un pašvaldību institūciju sadarbību to kompetencē esošajos bērnu
   tiesību aizsardzības un ģimenes tiesību jautājumos;

   5) koordinē bērnu ārpusģimenes aprūpes iestāžu darbu bērnu tiesību aizsardzības
   jomā;

   6) nodrošina bērnu tiesību aizsardzības procesa kvalitātes novērtēšanu, analīzi un
   priekšlikumu sagatavošanu bērnu tiesību aizsardzības uzlabošanai;

   7) nodrošina ikgadējā pārskata par bērnu stāvokli valstī sagatavošanu un iesniegšanu
   Saeimai un Ministru kabinetam;

   8) sagatavo iesniegšanai Apvienoto Nāciju Organizācijas Bērnu tiesību komitejai
   ziņojumu par bērnu stāvokli Latvijā un pasākumiem, kas veikti bērna tiesību
   nodrošināšanai;

   9) informē sabiedrību par bērnu tiesību aizsardzības jomā pieņemto likumu un
   normatīvo aktu noteikumiem, kā arī par starptautisko tiesību principiem šajā jomā.

   (2) Labklājības ministrs apstiprina ikgadējo valsts programmu bērnu un ģimenes
   stāvokļa uzlabošanai, kā arī nosaka tās īstenošanas veidu, kritērijus un kārtību.

   (12.06.2009. likuma redakcijā ar grozījumiem, kas izdarīti ar 26.11.2009. un
   01.07.2011. likumu, kas stājas spēkā 03.08.2011.)

   62.^1 pants. Veselības ministrijas kompetence

   Veselības ministrija:

   1) izstrādā valsts politikas projektus bērnu veselības aprūpes jomā, tajā skaitā
   medicīniskās rehabilitācijas jomā;

   2) organizē un koordinē bērnu veselības aprūpi atbilstoši valsts programmai,
   likumiem un citiem normatīvajiem aktiem.

   (15.05.2003. likuma redakcijā, kas stājas spēkā 17.06.2003.)

   63.pants. Izglītības un zinātnes ministrijas kompetence

   (1) Izglītības un zinātnes ministrija:

   1) izstrādā valsts politikas projektus bērnu izglītības un sporta jomā un organizē
   apstiprināto projektu izpildi;

   2) nodrošina izglītības pieejamību un kvalitāti;

   3) sadarbībā ar Labklājības ministriju izstrādā izglītošanas programmas bērna
   tiesību aizsardzības jomā;

   4) nodrošina veselības mācības satura obligātu iekļaušanu vispārējās izglītības
   programmās;

   5) nosaka izglītības darbiniekiem izvirzāmās kvalifikācijas prasības un kritērijus,
   veicina izglītības darbinieku kvalifikācijas līmeņa paaugstināšanu;

   6) kopā ar Labklājības ministriju un Veselības ministriju izstrādā valsts programmu
   sociālo darbinieku, sociālo pedagogu un skolotāju sagatavošanai darbam ar bērniem ar
   īpašām vajadzībām un bērniem, kuriem nepieciešama uzvedības sociālā un pedagoģiskā
   korekcija, kā arī ar šo bērnu ģimenēm un koordinē valsts programmas īstenošanu;

   7) (izslēgts ar 15.05.2003. likumu).

   (2) (Izslēgta ar 15.05.2003. likumu.)

   (3) Izglītības un zinātnes ministrs apstiprina ikgadējo jaunatnes politikas valsts
   programmu.

   (09.03.2000. likuma redakcijā ar grozījumiem, kas izdarīti ar 15.05.2003.,
   20.05.2004., 17.03.2005. un 12.06.2009. likumu, kas stājas spēkā 01.07.2009.)

   64.pants. Iekšlietu ministrijas kompetence

   Iekšlietu ministrija:

   1) sadarbībā ar Labklājības ministriju un citām atbildīgajām institūcijām nodrošina,
   lai tiek izstrādāts programmas projekts triju gadu periodam bērnu noziedzības
   novēršanai un bērna aizsardzībai pret noziegumu, un koordinē šīs programmas
   īstenošanu;

   2) sadarbībā ar citām institūcijām veic pasākumus cīņai pret bērnu nelikumīgu
   pārvietošanu pāri valsts robežai un bērnu neatgriešanos no ārvalstīm;

   3) nodrošina policijas darbiniekiem speciālu apmācību darbam ar nepilngadīgajiem
   likumpārkāpējiem un nepilngadīgajiem noziedzīga nodarījuma upuriem un viņu ģimenēm;

   4) (izslēgts ar 30.05.2013. likumu).

   (Ar grozījumiem, kas izdarīti ar 09.03.2000., 17.03.2005., 12.06.2009., 01.07.2011.
   un 30.05.2013. likumu, kas stājas spēkā 04.07.2013.)

   64.^1 pants. Tieslietu ministrijas kompetence

   (1) Tieslietu ministrija organizē tiesnešu apmācību bērna tiesību jautājumos.

   (2) Tieslietu ministrija nodrošina tādu tiesu darba organizāciju, lai lietas, kas
   saistītas ar bērna tiesību un interešu aizsardzību, tiktu izskatītas ārpus kārtas.

   (3) (Izslēgta ar 15.05.2003. likumu.)

   (09.03.2000. likuma redakcijā ar grozījumiem, kas izdarīti ar 15.11.2001. un
   15.05.2003. likumu, kas stājas spēkā 17.06.2003.)

   64.^2 pants. Kultūras ministrijas kompetence

   Kultūras ministrija izstrādā valsts programmu bērnu kultūras un kultūrizglītības
   jomā un atbild par tās īstenošanu.

   (09.03.2000. likuma redakcijā, kas stājas spēkā 11.04.2000.)

   64.^3 pants. Ģenerālprokuratūras kompetence

   Ģenerālprokuratūra organizē prokuroru apmācību bērna tiesību jautājumos un nodrošina
   bērna tiesību ievērošanu pirmstiesas izmeklēšanas procesā.

   (09.03.2000. likuma redakcijā, kas stājas spēkā 11.04.2000.)

   65.pants. Bērnu un ģimenes lietu ministra un Bērnu un ģimenes lietu ministrijas
   kompetence

   (Izslēgts ar 12.06.2009. likumu, kas stājas spēkā 01.07.2009.)

   65.^1 pants. Valsts bērnu tiesību aizsardzības inspekcijas kompetence

   Valsts bērnu tiesību aizsardzības inspekcija uzrauga un kontrolē normatīvo aktu
   ievērošanu bērnu tiesību aizsardzības jomā. Valsts bērnu tiesību aizsardzības
   inspektoriem ir tiesības veikt pārrunas un iztaujāt bērnu bez citu personu
   klātbūtnes.

   (19.10.2006. likuma redakcijā ar grozījumiem, kas izdarīti ar 01.07.2011. likumu,
   kas stājas spēkā 03.08.2011.)

   65.^2 pants. Tiesībsarga biroja kompetence

   Tiesībsarga birojs:

   1) informē sabiedrību par bērna tiesībām;

   2) izskata sūdzības par bērna tiesību pārkāpumiem, īpašu uzmanību pievēršot valsts
   vai pašvaldību iestāžu un to darbinieku izdarītajiem pārkāpumiem;

   3) iesniedz priekšlikumus, kas veicina bērna tiesību ievērošanu.

   (17.03.2005. likuma redakcijā ar grozījumiem, kas izdarīti ar 19.10.2006. likumu,
   kas stājas spēkā 15.11.2006. Sk. Pārejas noteikumus.)

   65.^3 pants. Uzturlīdzekļu garantiju fonda administrācijas kompetence

   Uzturlīdzekļu garantiju fonda administrācija:

   1) Uzturlīdzekļu garantiju fonda likumā noteiktajā kārtībā nodrošina bērna tiesības
   uz sociālo nodrošinājumu, izmaksājot uzturlīdzekļus no Uzturlīdzekļu garantiju
   fonda;

   2) Ministru kabineta noteiktajā kārtībā izsniedz ziņas no Uzturlīdzekļu garantiju
   fonda iesniedzēju un parādnieku reģistra.

   (08.03.2007. likuma redakcijā, kas stājas spēkā 10.04.2007.)

   65.^4 pants. Bērnu tiesību aizsardzības komisija

   Bērnu tiesību aizsardzības komisija (turpmāk — Komisija) ir koleģiāla konsultatīva
   institūcija, kuras mērķis ir sekmēt, lai Latvijā tiek ieviesta Apvienoto Nāciju
   Organizācijas 1989.gada 20.novembra Konvencija par bērna tiesībām un izpildītas
   Apvienoto Nāciju Organizācijas Bērna tiesību komitejas rekomendācijas Latvijas
   valdībai, kas saistītas ar šo konvenciju. Komisiju izveido, tās sastāvu nosaka un
   darbības nolikumu apstiprina labklājības ministrs.

   (30.05.2013. likuma redakcijā, kas stājas spēkā 04.07.2013.)

   66.pants. Pašvaldību kompetence bērna tiesību aizsardzībā

   (1) Novada pašvaldība un republikas pilsētas pašvaldība analizē stāvokli bērna
   tiesību ievērošanas jomā, izstrādā un īsteno bērna tiesību aizsardzības programmu
   novada vai republikas pilsētas administratīvajā teritorijā.

   (2) Pašvaldība atbilstoši likumam:

   1) sniedz palīdzību un atbalstu ģimenēm, kurās ir bērni, garantējot ikvienam
   pašvaldības teritorijā dzīvojošam bērnam pajumti, siltumu, apģērbu un vecumam un
   veselības stāvoklim atbilstošu uzturu;

   2) nodrošina ārpusģimenes aprūpi tiem bērniem, kuriem uz laiku vai pastāvīgi nav
   savas ģimenes vai kurus viņu pašu interesēs nedrīkst atstāt šajā ģimenē;

   3) nodrošina bērna tiesības iegūt vispārējo vidējo izglītību un sniedz viņiem
   palīdzību arodapmācībā;

   4) organizē mātes un bērna primāro veselības aprūpi;

   5) organizē vecāku izglītošanu;

   6) gādā par pirmsskolas un ārpusskolas bērnu iestādēm, tautas bibliotēkām, bērnu
   atpūtas organizēšanu;

   7) izstrādā un realizē programmas darbam ar ielas bērniem;

   8) veic citus pasākumus bērna tiesību nodrošināšanā.

   (3) Bāriņtiesas kā aizbildnības iestādes nodrošina bērna personisko un mantisko
   tiesību aizsardzību.

   (4) (Izslēgta ar 29.06.2008. likumu.)

   (5) Bērna tiesību nodrošināšanā pašvaldība iesaista sabiedrību, kā arī koordinē
   sabiedrisko organizāciju darbību.

   (Ar grozījumiem, kas izdarīti ar 09.03.2000., 31.10.2002. un 29.06.2008. likumu, kas
   stājas spēkā 29.07.2008. Pirmās daļas jaunā redakcija un grozījums par ceturtās
   daļas izslēgšanu stājas spēkā 01.07.2009. Sk. Pārejas noteikumus.)

   67.pants. Pašvaldību kompetences norobežošana

   (1) Par bērna tiesību aizsardzību atbild novada pašvaldība un republikas pilsētas
   pašvaldība pēc bērna dzīvesvietas. Novada (republikas pilsētas) pašvaldība ņem
   uzskaitē katru tās teritorijā dzīvojošo bērnu.

   (2) Par bērna dzīvesvietu šā likuma izpratnē uzskatāma viņa vecāku deklarētā
   dzīvesvieta. Ja bērna vecāku deklarētās dzīvesvietas atrodas dažādās
   administratīvajās teritorijās, par bērna dzīvesvietu uzskatāma tā vecāka deklarētā
   dzīvesvieta, pie kura viņš dzīvo.

   (3) Ja bērna vecākiem vai bērnam nav deklarētas dzīvesvietas, par bērna dzīvesvietu
   uzskatāma viņa vecāku faktiskā dzīvesvieta.

   (4) Laikā, kad bērns atrodas ārpusģimenes aprūpē, viņa dzīvesvieta saglabājas tās
   pašvaldības administratīvajā teritorijā, kura pieņēmusi lēmumu par ārpusģimenes
   aprūpi.

   (5) Gadījumos, kad bērns atrodas dzīvībai vai veselībai bīstamos apstākļos,
   palīdzību sniedz pašvaldības un valsts iestādes pēc bērna atrašanās vietas. Par
   bērna dzīvībai un veselībai bīstamiem apstākļiem uzskatāms drošas pajumtes, siltuma,
   apģērba un bērna vecumam un veselības stāvoklim atbilstoša uztura trūkums, kā arī
   vardarbība pret bērnu.

   (6) Ja bērns viens pats vai kopā ar vecākiem atrodas pagaidu dzīvesvietā, palīdzību
   un atbalstu viņam sniedz pašvaldības iestādes pēc pagaidu dzīvesvietas.

   (7) Šā panta ceturtajā un piektajā daļā paredzētajos gadījumos pašvaldība par
   sociālo pakalpojumu sniegšanu norēķinās Sociālo pakalpojumu un sociālās palīdzības
   likumā noteiktajā kārtībā.

   (8) Ja aizbildnis vai ģimene, kurai ir nodots bārenis vai bez vecāku gādības
   palikušais bērns, nesaņem likumā noteiktos uzturēšanas izdevumus vai sociālo
   palīdzību, bērnam palīdzība nekavējoties nodrošināma no valsts budžeta līdzekļiem
   līdz attiecīgās pašvaldības lēmuma pieņemšanai. No valsts budžeta izmaksātie
   līdzekļi iekasējami no pašvaldības pēc bērna dzīvesvietas.

   (Ar grozījumiem, kas izdarīti ar 09.03.2000.,17.03.2005. un 29.06.2008. likumu, kas
   stājas spēkā 29.07.2008. Pirmās daļas jaunā redakcija stājas spēkā 01.07.2009. Sk.
   Pārejas noteikumus.)

   67.^1 pants. Statistiskā informācija par bērna tiesību stāvokli

   Iekšlietu ministrija, Izglītības un zinātnes ministrija, Labklājības ministrija,
   Vides aizsardzības un reģionālās attīstības ministrija, Tieslietu ministrija,
   Veselības ministrija, Valsts bērnu tiesību aizsardzības inspekcija un pašvaldības
   atbilstoši savai kompetencei sniedz statistisko informāciju par bērna tiesību
   aizsardzību valstī, par vecākiem, kuriem pārtrauktas vai atņemtas aizgādības
   tiesības, un par ģimenēm, kuras kopā ar bērniem izliktas no dzīvokļa, par bērnu
   adopciju, bērnu nodošanu ārpusģimenes aprūpē, audzinoša un medicīniska rakstura
   piespiedu līdzekļu piemērošanu bērniem, bērnu saukšanu pie kriminālatbildības, par
   obligāto izglītības vecumu sasniegušajiem bērniem, kuri neapmeklē izglītības
   iestādes, un par bērniem, kuri kļuvuši par vardarbības upuriem, un ielas bērniem, kā
   arī iesniedz attiecīgu kopsavilkumu Centrālajai statistikas pārvaldei. Centrālā
   statistikas pārvalde reizi gadā apkopo minēto informāciju un iesniedz to Labklājības
   ministrijai un Tiesībsarga birojam.

   (15.05.2003. likuma redakcijā ar grozījumiem, kas izdarīti ar 20.05.2004.,
   19.10.2006., 12.06.2009., 16.12.2010., 01.07.2011. un 30.05.2013. likumu, kas stājas
   spēkā 04.07.2013.)

   67.^2 pants. Nepilngadīgo personu atbalsta informācijas sistēma

   (1) Nepilngadīgo personu atbalsta informācijas sistēma ir valsts informācijas
   sistēmas "Integrētā iekšlietu informācijas sistēma" sastāvdaļa, kurā iekļauta bērnu
   tiesību aizsardzībai nepieciešamā informācija, integrējot valsts un pašvaldību
   institūciju, kā arī ārstniecības personu informāciju par nepilngadīgajiem, kuriem
   vajadzīgs atbalsts, un gadījumiem, kad veicami preventīvi pasākumi bērnu tiesību
   aizsardzībai.

   (2) Nepilngadīgo personu atbalsta informācijas sistēmas mērķis ir veicināt bērnu
   tiesību un interešu aizsardzību, nodrošinot nepieciešamās informācijas apstrādi un
   sekmējot starpinstitūciju sadarbību šādos jautājumos:

   1) nepilngadīgā tiesību un interešu aizstāvība;

   2) nepilngadīgā tiesību un interešu nodrošināšanas uzraudzība;

   3) profilaktiskais darbs;

   4) sociālās palīdzības un sociālo pakalpojumu nodrošināšana;

   5) noziedzīgu nodarījumu un citu likumpārkāpumu novēršana un atklāšana;

   6) nepilngadīgā meklēšana;

   7) administratīvo sodu, kriminālsodu, drošības līdzekļu un audzinoša rakstura
   piespiedu līdzekļu izpildes nodrošināšana;

   8) izlīgumu īstenošana un izvērtēšanas ziņojumu sagatavošana par probācijas klientu.

   (3) Tiesības apstrādāt nepilngadīgo personu atbalsta informācijas sistēmā iekļauto
   informāciju, tai skaitā personas datus, ir šādām institūcijām un personām to darbību
   reglamentējošos normatīvajos aktos noteikto funkciju izpildei:

   1) Valsts policijai;

   2) bāriņtiesai;

   3) pašvaldības policijai;

   4) pašvaldības sociālajam dienestam;

   5) Valsts probācijas dienestam;

   6) Ieslodzījuma vietu pārvaldei;

   7) sociālās korekcijas izglītības iestādei;

   8) tiesībsargam;

   9) Labklājības ministrijai;

   10) ārstniecības personām;

   11) Sociālās integrācijas valsts aģentūrai;

   12) Valsts bērnu tiesību aizsardzības inspekcijai;

   13) Valsts robežsardzei;

   14) Pilsonības un migrācijas lietu pārvaldei;

   15) Valsts sociālās apdrošināšanas aģentūrai;

   16) citām valsts un pašvaldību iestādēm, kuru darbību reglamentējošos normatīvajos
   aktos ir noteikts, ka šo iestāžu funkcijas ir saistītas ar bērnu tiesību aizsardzību
   vai kriminālsoda vai administratīvā soda izpildi nepilngadīgajām personām.

   (4) Nepilngadīgo personu atbalsta informācijas sistēmā var iekļaut bērnu
   raksturojošu informāciju par viņa interesēm un ieradumiem, dzīvesveidu un dzīves
   vidi. Par bērnu raksturojošu informāciju uzskatāma informācija, kas nav iegūta
   administratīvās lietvedības vai kriminālprocesa ietvaros un nav saņemta ar
   informācijas sistēmu sasaistes līdzekļu palīdzību.

   (5) Nepilngadīgo personu atbalsta informācijas sistēmā iekļauto bērnu raksturojošo
   informāciju izsniedz tikai tām valsts un pašvaldību iestādēm, kuru darbību
   reglamentējošos normatīvajos aktos ir noteikts, ka šo iestāžu funkcijas ir saistītas
   ar bērnu tiesību aizsardzību vai kriminālsoda vai administratīvā soda izpildi
   nepilngadīgajām personām.

   (6) Nepilngadīgo personu atbalsta informācijas sistēmā iekļauto informāciju, izņemot
   bērnu raksturojošo informāciju, glabā līdz dienai, kad persona sasniegusi 24 gadu
   vecumu, arī tādā gadījumā, ja persona ir mirusi pirms attiecīgā vecuma sasniegšanas.
   Bērnu raksturojošo informāciju nepilngadīgo personu atbalsta informācijas sistēmā
   glabā līdz dienai, kad persona sasniegusi pilngadību, vai līdz miršanas dienai, ja
   bērns miris pirms pilngadības sasniegšanas.

   (7) Ministru kabinets nosaka kārtību un apjomu, kādā informācija iesniedzama
   nepilngadīgo personu atbalsta informācijas sistēmai un saņemama no tās, kā arī
   sistēmā iekļautās informācijas apstrādes kārtību.

   (30.05.2013. likuma redakcijā, kas stājas spēkā 04.07.2013.)

   68.pants. Bērnu aprūpes, izglītības un citu iestāžu kompetence

   (1) Bērnu aprūpes, kultūras un izglītības iestādes (bērnudārzi, bērnu nami,
   patversmes, skolas, veselības aprūpes iestādes, nometnes u. tml.) bērna tiesības
   nodrošina savos statūtos vai nolikumos noteiktās kompetences ietvaros.

   (2) Kārtības uzturēšana šajās iestādēs nodrošināma ar iekšējās kārtības noteikumiem,
   kuri atbilst likuma prasībām un neaizskar bērna cieņu.

   (Ar grozījumiem, kas izdarīti ar 15.05.2003. likumu, kas stājas spēkā 17.06.2003.)

   69.pants. Sabiedrisko un reliģisko organizāciju piedalīšanās bērna tiesību
   nodrošināšanā

   (1) Sabiedriskās un reliģiskās organizācijas īsteno savas programmas vecāku un bērnu
   izglītošanā, ģimenes nostiprināšanā, atpūtas organizēšanā un savos statūtos
   paredzētajos citos jautājumos, organizē sabiedrības atbalstu bērna tiesību
   aizsardzībai, kā arī likumā noteiktajā kārtībā realizē sabiedrisko kontroli pār
   bērna tiesību aizsardzību kopumā vai atsevišķās bērna tiesību aizsardzības jomās.

   (2) Bērnus reliģiskās organizācijas var iesaistīt reliģiska rakstura darbībās un
   reliģisko organizāciju pasākumos tikai ar vecāku rakstveida piekrišanu, bet
   ārpusģimenes aprūpes laikā — ar aizbildņa, audžuģimenes vai aprūpes iestādes
   rakstveida piekrišanu.

   (3) Valsts un pašvaldība budžeta ietvaros sniedz sabiedriskajām organizācijām
   finansiālu atbalstu ģimenes un bērnu interesēm veltītu programmu īstenošanai.

   (Ar grozījumiem, kas izdarīti ar 09.03.2000. un 15.05.2003. likumu, kas stājas spēkā
   17.06.2003.)

   XI nodaļa. Atbildība par bērna tiesību neievērošanu

   70.pants. Bērna tiesību aizsardzības subjektu pienākumi

   (1) Katra bērna tiesību aizsardzības subjekta pienākums ir jebkurā gadījumā sniegt
   palīdzību bērnam, kuram tā nepieciešama, izvērtējot konkrētā bērna vajadzības un
   attiecīgās situācijas apstākļus. Ja ir šaubas par personas nepilngadību, persona
   līdz tās vecuma noskaidrošanai tiek uzskatīta par nepilngadīgu un šai personai tiek
   nodrošināta attiecīga palīdzība.

   (2) Bērnam pašam un citām personām ir tiesības griezties pēc palīdzības bērna
   tiesību aizsardzības institūcijās un citās valsts un pašvaldību institūcijās, kuras
   veic likumā paredzētās darbības, ja bērna tēvs, māte vai cits viņa likumīgais
   pārstāvis, bērnu aprūpes, izglītības iestādes darbinieks pārkāpj bērna tiesības,
   izturas pret viņu cietsirdīgi vai kādā citā veidā neievēro bērna tiesības.

   (Ar grozījumiem, kas izdarīti ar 15.05.2003. un 06.03.2014. likumu, kas stājas spēkā
   08.04.2014.)

   71.pants. Aizliegums izplatīt informāciju par bērnu

   (1) Informācija, kuru par bērnu ieguvis bērnu aprūpes, izglītības, sociālās
   palīdzības vai citas iestādes darbinieks vai valsts vai pašvaldības institūcijas
   darbinieks, pildot amata pienākumus, ir konfidenciāla, un ziņas, kas jebkādā veidā
   varētu kaitēt bērna turpmākajai attīstībai vai viņa psiholoģiskā līdzsvara
   saglabāšanai, nav izpaužamas.

   (2) Aizliegts izplatīt personiski iegūto informāciju par bērnu, kurš kļuvis par
   nozieguma upuri, liecinieku vai izdarījis likumpārkāpumu, kā arī tādu informāciju,
   kura bērnam varētu kaitēt tūlīt vai tālākā nākotnē.

   (3) Aizliegts izmantot bērna sniegto informāciju savtīgos nolūkos.

   (4) Aizliegts intervēt bērnu un izplatīt presē un citos plašsaziņas līdzekļos
   informāciju par bērnu, kurš kļuvis par prettiesiskas darbības upuri, liecinieku vai
   izdarījis likumpārkāpumu, izņemot gadījumu, kad bērns pats izsaka vēlēšanos
   pārdzīvoto izpaust atklātībai un tam piekrīt viņa vecāki vai citi bērna likumiskie
   pārstāvji. Ja uzsākts kriminālprocess, nepieciešama arī procesa virzītāja atļauja.

   (5) Par informācijas neatļautu izmantošanu vai izplatīšanu vainīgās personas
   saucamas pie disciplinārās atbildības vai citas likumā noteiktās atbildības.

   (Ar grozījumiem, kas izdarīti ar 15.05.2003., 17.03.2005. un 08.03.2007. likumu, kas
   stājas spēkā 10.04.2007.)

   72.pants. Bērnu iestāžu darbinieku un pasākumu organizatoru atbildība

   (1) Bērnu aprūpes, izglītības, veselības aprūpes un citās tādās iestādēs, kurās
   uzturas bērni, šo iestāžu vadītāji un darbinieki, bērnu pasākumu un tādu pasākumu
   organizatori, kuros piedalās bērni, personas, kuras minētajās iestādēs un pasākumos
   veic brīvprātīgo darbu vai saskaņā ar šīm iestādēm noslēgto vienošanos sniedz
   pakalpojumu, ir atbildīgas par bērna veselības un dzīvības aizsardzību, par to, lai
   bērns būtu drošībā, lai viņam tiktu sniegti kvalificēti pakalpojumi un ievērotas
   citas viņa tiesības.

   (2) Šā panta pirmajā daļā minētās personas par izdarītajiem pārkāpumiem saucamas pie
   disciplinārās vai citas likumā noteiktās atbildības.

   (3) Pieņemot darbā vadītājus un darbiniekus bērnu aprūpes, izglītības, veselības
   aprūpes un citās tādās iestādēs, kurās uzturas bērni, darba devēja pienākums ir
   pieprasīt informāciju par šo personu iepriekšējo darbību, kompetenci un pieredzi.

   (4) Bērnu aprūpes, izglītības, veselības aprūpes un citu tādu iestāžu, kurās uzturas
   bērni, vadītāju un darba devēju, kā arī pasākumu organizatoru, individuālo
   komersantu, komercsabiedrības vadītāju un brīvprātīgā darba organizatoru pienākums
   ir nodrošināt, ka pasākuma organizēšanā piedalās un iestādē pienākumus pilda
   personas, kuras atbilst šajā pantā izvirzītajām prasībām. Lai persona varētu pildīt
   pienākumus iestādē vai piedalīties pasākumu organizēšanā, pasākumu organizatora vai
   iestādes vadītāja pienākums ir pieprasīt ziņas no Sodu reģistra, lai pārliecinātos
   par personas atbilstību šā panta piektajā un sestajā daļā minētajām prasībām, kā arī
   šīs ziņas atkārtoti pārbaudīt ne retāk kā reizi gadā. Par iestādes vadītāju minētās
   ziņas pieprasa darba devējs.

   (5) Bērnu aprūpes, izglītības, veselības aprūpes un citās tādās iestādēs, kurās
   uzturas bērni, bērnu pasākumos un tādos pasākumos, kuros piedalās bērni, nedrīkst
   strādāt, veikt brīvprātīgo darbu, kā arī saskaņā ar noslēgto vienošanos sniegt
   pakalpojumus personas (izņemot personas, kuras sniedz vienreizējus vai īslaicīgus
   pakalpojumus, kā arī pakalpojumus, kas tiek sniegti, bērnam klāt neesot):

   1) kuras sodītas par noziedzīgiem nodarījumiem, kas saistīti ar vardarbību vai
   vardarbības piedraudējumu, — neatkarīgi no sodāmības dzēšanas vai noņemšanas;

   2) kuras sodītas par noziedzīgiem nodarījumiem pret tikumību un dzimumneaizskaramību
   — neatkarīgi no sodāmības dzēšanas vai noņemšanas;

   3) kurām tiesa ir piemērojusi Krimināllikumā noteiktos medicīniska rakstura
   piespiedu līdzekļus.

   (6) Ja šā panta piektajā daļā minētā persona sodīta par Latvijas Administratīvo
   pārkāpumu kodeksa 155.panta trešajā un ceturtajā daļā, 167.^2, 172., 172.^1, 172.^2,
   172.^3, 172.^4, 172.^5 un 173.pantā minēto administratīvo pārkāpumu vai par tīšu
   noziedzīgu nodarījumu, kas nav minēts šā panta piektās daļas 1. un 2.punktā,
   iestādes vadītājam, darba devējam (par iestādes vadītāju) vai pasākuma organizatoram
   ir pienākums izvērtēt, vai persona neapdraud bērna drošību, veselību vai dzīvību. Ja
   tā neapdraud bērna drošību, veselību vai dzīvību, iestādes vadītājs, darba devējs
   (par iestādes vadītāju) vai pasākuma organizators atļauj personai strādāt, veikt
   brīvprātīgo darbu, kā arī saskaņā ar šīm iestādēm vai pasākumu organizatoriem
   noslēgto vienošanos sniegt pakalpojumus.

   (7) Ja ir pamatotas aizdomas vai iestādes vadītāja, darba devēja vai pasākuma
   organizatora rīcībā ir informācija par to, ka šā panta piektajā daļā minētās
   personas pieļāvušas bērna tiesību pārkāpumus vai pret tām uzsākts kriminālprocess
   par noziedzīgu nodarījumu, kas minēts šā panta piektajā un sestajā daļā, vai uzsākta
   administratīvā pārkāpuma lietvedība par šā panta sestajā daļā minētajiem
   administratīvajiem pārkāpumiem, iestādes vadītājs, darba devējs vai pasākuma
   organizators nodrošina, ka attiecīgie darbinieki tiek atstādināti no amata (no
   pienākumu pildīšanas) līdz lietas apstākļu noskaidrošanai un izvērtēšanai vai līdz
   galīgā nolēmuma pieņemšanai kriminālprocesā.

   (8) Šā panta piektajā daļā minēto personu atstādināšanu var pieprasīt Valsts bērnu
   tiesību aizsardzības inspekcija, ja tai ir pamatotas aizdomas par iespējamiem bērna
   tiesību pārkāpumiem. Valsts bērnu tiesību aizsardzības inspekcijas pieprasījums nav
   apstrīdams un pārsūdzams, tas izpildāms nekavējoties.

   (9) Strīdus par šā panta piektajā daļā minēto personu atstādināšanu izskata
   Civilprocesa likumā noteiktajā kārtībā. Tiesa, izskatot minēto jautājumu, var
   izvērtēt Valsts bērnu tiesību aizsardzības inspekcijas pieprasījuma pamatotību.

   (06.03.2014. likuma redakcijā, kas stājas spēkā 08.04.2014.)

   73.pants. Iedzīvotāju pienākumi bērna tiesību aizsardzībā

   (1) Katra iedzīvotāja pienākums ir sargāt savu un citu bērnu drošību, ne vēlāk kā
   tajā pašā dienā ziņot policijai, bāriņtiesai vai citai bērna tiesību aizsardzības
   institūcijai par jebkādu vardarbību un noziedzīgu nodarījumu vai administratīvu
   pārkāpumu pret bērnu, par viņa tiesību pārkāpumu vai citādu apdraudējumu, kā arī
   tad, ja personai ir aizdomas, ka bērnam ir priekšmeti, vielas vai materiāli, kas var
   apdraudēt paša bērna vai citu personu dzīvību vai veselību.

   (2) Veselības aprūpes, pedagoģiskie, sociālās sfēras vai policijas darbinieki, kā
   arī vēlētas valsts un pašvaldību amatpersonas, kurām kļuvis zināms par bērna tiesību
   pārkāpšanu un kuras par to nav ziņojušas minētajām institūcijām, par neziņošanu
   saucamas pie likumā noteiktās atbildības.

   (Ar grozījumiem, kas izdarīti ar 17.03.2005. un 06.03.2014. likumu, kas stājas spēkā
   08.04.2014.)

   XII nodaļa. Nobeiguma noteikumi

   74.pants. Bēglis un persona, kurai piešķirts alternatīvais statuss

   (1) Ja saskaņā ar starptautiskajām vai nacionālajām tiesībām bērns ir bēglis vai
   persona, kurai piešķirts alternatīvais statuss, viņš saņem aizsardzību un palīdzību
   neatkarīgi no tā, vai ir kopā ar vecākiem vai citiem pieaugušajiem vai viens
   atbilstoši Patvēruma likumam.

   (2) Bāriņtiesa kopā ar pašvaldības sociālo dienestu un imigrācijas iestādēm veic
   pasākumus, lai sameklētu bērna vecākus un noskaidrotu, kādas viņam ir iespējas
   atgriezties ģimenē.

   (3) Ja bērna vecākus neizdodas atrast, bērnam bēglim un bērnam, kuram piešķirts
   alternatīvais statuss, tiek nodrošināta tāda pati aprūpe kā jebkuram citam bērnam,
   kas palicis bez vecāku gādības.

   (Ar grozījumiem, kas izdarīti ar 15.05.2003. un 08.03.2007. likumu, kas stājas spēkā
   10.04.2007.)

   75.pants. Bērna tikšanās ar dažādās valstīs dzīvojošiem vecākiem

   (1) Bērnam, kura vecāki dzīvo citā valstī, ir tiesības regulāri, izņemot īpašus
   apstākļus, uzturēt ar viņiem personiskas attiecības un tiešus kontaktus (ar viņiem
   tikties). Attiecībā uz tiesībām vecākiem iebraukt valstī vai izbraukt no tās ir
   spēkā tikai tādi ierobežojumi, kas noteikti ar likumu un nepieciešami nacionālās
   drošības, sabiedriskās kārtības, iedzīvotāju veselības un tikumības vai citu personu
   tiesību un brīvību aizsardzībai.

   (2) Mātei vai tēvam, kas dzīvo citā valstī, ir tiesības noteiktā kārtībā iebraukt
   Latvijā ģimenes apvienošanas nolūkā.

   76.pants. Valsts robežas šķērsošana

   (1) Bērns var šķērsot valsts robežu abu vecāku vai viena no tiem, vai aizbildņa, vai
   viņu pilnvarotas personas pavadībā. Obligātās izglītības vecumu sasniedzis bērns var
   šķērsot valsts robežu patstāvīgi ar abu vecāku vai viena no tiem, vai aizbildņa
   piekrišanu.

   (2) Kārtību, kādā bērns šķērso valsts robežu, nosaka Ministru kabinets.

   (18.05.2000. likuma redakcijā, kas stājas spēkā 08.06.2000.)

   Pārejas noteikumi

   1.Ministru kabinets:

   līdz 2000.gada 31.decembrim iesniedz Saeimai likumprojektus par nepieciešamajiem
   grozījumiem citos likumos;

   līdz 2000.gada 31.decembrim iesniedz Saeimai likumprojektu par audzinoša rakstura
   piespiedu līdzekļu piemērošanu bērniem.

   (09.03.2000. likuma redakcijā ar grozījumiem, kas izdarīti ar 31.10.2002. likumu,
   kas stājas spēkā 22.11.2002.)

   2. Šā likuma 29.panta trešā daļa, kas paredz mātes uzņemšanu zīdaiņu namā kopā ar
   bērnu, stājas spēkā 1999.gada 31.decembrī.

   3. Šā likuma 64.panta izpildei pašvaldība divu mēnešu laikā pēc likuma spēkā
   stāšanās paziņo policijas iestādēm, kurās bērnu aprūpes iestādēs vai audžuģimenēs
   var ievietot bērnus, kam nepieciešama palīdzība.

   (Ar grozījumiem, kas izdarīti ar 09.03.2000. likumu, kas stājas spēkā 11.04.2000.)

   4. Centrālā statistikas pārvalde kopā ar Iekšlietu ministriju, Izglītības un
   zinātnes ministriju, Labklājības ministriju, Tieslietu ministriju, īpašu uzdevumu
   ministru valsts pārvaldes un pašvaldību lietās un pašvaldībām līdz 2000.gada
   1.jūnijam izstrādā un apstiprina vienotu statistisko pārskatu sistēmu bērna tiesību
   aizsardzības jautājumos.

   (09.03.2000. likuma redakcijā, kas stājas spēkā 11.04.2000.)

   5. Šā likuma 27.panta piektā daļa stājas spēkā 2001.gada 1.janvārī.

   (09.03.2000. likuma redakcijā, kas stājas spēkā 11.04.2000.)

   6. Šā likuma 11.panta otrās daļas noteikumi par bērna tiesībām uz bezmaksas
   pirmsskolas sagatavošanu stājas spēkā 2001.gada 1.janvārī.

   (09.03.2000. likuma redakcijā, kas stājas spēkā 11.04.2000.)

   7. Ministru kabinets līdz 2000.gada 1.jūlijam izdod noteikumus par kārtību, kādā
   bērns šķērso valsts robežu.

   (18.05.2000. likuma redakcijā, kas stājas spēkā 08.06.2000.)

   8. (Izslēgts ar 19.10.2006. likumu, kas stājas spēkā 15.11.2006.)

   9. Šā likuma 67.^1 panta noteikums par statistiskās informācijas sniegšanu attiecībā
   uz ielas bērniem stājas spēkā 2005.gada 1.janvārī.

   (15.05.2003. likuma redakcijā, kas stājas spēkā 17.06.2003.)

   10. Ministru kabinets līdz 2005.gada 1.jūnijam izdod šā likuma 12.panta ceturtajā
   daļā, 20.panta pirmajā daļā, 30.panta pirmajā daļā un 50.panta devītajā daļā
   paredzētos noteikumus.

   (17.03.2005. likuma redakcijā, kas stājas spēkā 15.04.2005.)

   11. Līdz Ministru kabineta noteikumu spēkā stāšanās dienai, bet ne ilgāk kā līdz
   2005.gada 1.jūnijam ir spēkā Ministru kabineta 1995.gada 2.decembra noteikumi Nr.348
   "Noteikumi par erotiska un pornogrāfiska rakstura materiālu ievešanu, izgatavošanu,
   izplatīšanu, publisku demonstrēšanu vai reklamēšanu".

   (17.03.2005. likuma redakcijā, kas stājas spēkā 15.04.2005.)

   12. (Izslēgts ar 29.06.2008. likumu, kas stājas spēkā 29.07.2008.)

   13. Grozījumi šā likuma 65.^2 pantā (par vārdu "Valsts cilvēktiesību birojs"
   aizstāšanu ar vārdiem "Tiesībsarga birojs") un 67.^1 pantā (par papildināšanu ar
   vārdiem "un Tiesībsarga birojam") stājas spēkā 2007.gada 1.janvārī.

   (19.10.2006. likuma redakcijā, kas stājas spēkā 15.11.2006.)

   14. Šā likuma grozījumi par 45.panta izslēgšanu un likuma papildināšanu ar 45.^1,
   45.^2, 45.^3 un 45.^4 pantu stājas spēkā 2008.gada 1.oktobrī.

   (29.06.2008. likuma redakcijā, kas stājas spēkā 29.07.2008.)

   15. Ministru kabinets līdz 2008.gada 1.oktobrim izdod šā likuma 31.panta ceturtajā
   daļā minētos noteikumus. Līdz attiecīgo noteikumu spēkā stāšanās dienai, bet ne
   ilgāk kā līdz 2008.gada 1.oktobrim piemērojami Ministru kabineta 2003.gada
   9.septembra noteikumi Nr.512 “Noteikumi par adopcijas reģistru”, ciktāl tie nav
   pretrunā ar šo likumu.

   (29.06.2008. likuma redakcijā, kas stājas spēkā 29.07.2008.)

   16. Šā likuma grozījumi par 48.panta piektās daļas un 49.panta trešās daļas
   papildināšanu ar trešo teikumu stājas spēkā 2010.gada 1.janvārī.

   (29.06.2008. likuma redakcijā, kas stājas spēkā 29.07.2008.)

   17. Šā likuma 50.^1 panta ceturtā daļa stājas spēkā 2009.gada 1.janvārī. Līdz
   attiecīgās normas spēkā stāšanās dienai Ministru kabinets izdod tajā minētos
   noteikumus.

   (29.06.2008. likuma redakcijā, kas stājas spēkā 29.07.2008.)

   18. Šā likuma grozījumi par 66.panta pirmās daļas un 67.panta pirmās daļas
   izteikšanu jaunā redakcijā, kā arī par 66.panta ceturtās daļas izslēgšanu stājas
   spēkā 2009.gada 1.jūlijā.

   (29.06.2008. likuma redakcijā, kas stājas spēkā 29.07.2008.)

   19. Šā likuma 64.panta 4.punkts stājas spēkā 2012.gada 1.aprīlī.

   (01.07.2011. likuma redakcijā, kas stājas spēkā 03.08.2011.)

   20. Ministru kabinets līdz 2013.gada 1.septembrim izdod šā likuma 67.^2 panta
   septītajā daļā paredzētos noteikumus. Līdz minēto Ministru kabineta noteikumu spēkā
   stāšanās dienai piemērojami Ministru kabineta 2012.gada 22.maija noteikumi Nr.348
   "Nepilngadīgo personu atbalsta informācijas sistēmas noteikumi", ciktāl tie nav
   pretrunā ar šo likumu.

   (30.05.2013. likuma redakcijā, kas stājas spēkā 04.07.2013.)

   21. Ministru kabinets līdz 2013.gada 31.decembrim izdod noteikumus par kārtību, kādā
   policija noskaidro, vai bērnam ir īpašas vajadzības, un pieaicina kompetentu
   speciālistu, kā arī par kārtību, kādā policija nodrošina apstākļus bērna īpašo
   vajadzību apmierināšanai.

   (30.05.2013. likuma redakcijā, kas stājas spēkā 04.07.2013.)

   22. Grozījumi likuma 50.^3 panta ceturtajā daļā, kas paredz, ka Ministru kabinets
   nosaka prasības bērnu uzraudzības pakalpojumu sniedzējam (tā darbiniekiem), stājas
   spēkā 2013.gada 1.septembrī.

   (30.05.2013. likuma redakcijā, kas stājas spēkā 04.07.2013.)

   23. Ministru kabinets līdz 2014.gada 31.martam izdod šā likuma 30.panta pirmajā daļā
   paredzētos noteikumus. Līdz šā likuma 30.panta pirmajā daļā paredzēto Ministru
   kabineta noteikumu spēkā stāšanās dienai piemērojami Ministru kabineta 2009.gada
   22.decembra noteikumi Nr.1536 "Noteikumi par ārpusģimenes aprūpes pakalpojumu
   samaksas kārtību un apmēru", ciktāl tie nav pretrunā ar šo likumu.

   (30.05.2013. likuma redakcijā, kas stājas spēkā 04.07.2013.)

   24. Bērns, kura vecākiem ar bāriņtiesas lēmumu līdz 2012.gada 31.decembrim ir
   atņemtas aprūpes tiesības, no 2013.gada 1.janvāra līdz laikam, kad bāriņtiesa lems
   par aizgādības tiesību atjaunošanu vai prasības celšanu tiesā par aizgādības tiesību
   atņemšanu, ir bez vecāku gādības palicis bērns.

   (30.05.2013. likuma redakcijā, kas stājas spēkā 04.07.2013.)

   25. Šā likuma 5.^1 panta pirmās daļas 1., 2., 3., 4., 5., 7., 8., 9., 10., 12., 13.,
   15., 16., 18., 19. un 20.punktā minētās personas, kuras nav apguvušas speciālās
   zināšanas bērnu tiesību aizsardzības jomā, tās apgūst ne vēlāk kā līdz 2014.gada
   31.decembrim.

   (06.03.2014. likuma redakcijā, kas stājas spēkā 08.04.2014.)

   26. Šā likuma 5.^1 panta 1.^1 daļā minētās speciālās zināšanas šā likuma 5.^1 panta
   pirmās daļas 6., 11., 14. un 17.punktā minētās personas, kā arī šā likuma 5.^1 panta
   pirmās daļas 19.^1 punktā minētās personas, kuras pārstāv vai aizstāv nepilngadīgos
   kriminālprocesā, apgūst ne vēlāk kā līdz 2017.gada 31.decembrim.

   (06.03.2014. likuma redakcijā, kas stājas spēkā 08.04.2014.)

   27. Šā likuma 5.^1 panta pirmās daļas 19.^1 punktā minētās personas, kuras nepārstāv
   vai neaizstāv nepilngadīgos kriminālprocesā, speciālās zināšanas bērnu tiesību
   aizsardzības jomā apgūst ne vēlāk kā līdz 2019.gada 31.decembrim.

   (06.03.2014. likuma redakcijā, kas stājas spēkā 08.04.2014.)

   28. Personas, kuras nav apguvušas speciālās zināšanas bērnu tiesību aizsardzības
   jomā, ir tiesīgas veikt darba vai dienesta pienākumus līdz šā likuma pārejas
   noteikumu 25., 26. un 27.punktā noteiktā termiņa beigām.

   (06.03.2014. likuma redakcijā, kas stājas spēkā 08.04.2014.)

   29. Līdz 2014.gada 31.decembrim attiecīgi darba devējs, iestādes vadītājs un
   Izglītības kvalitātes valsts dienests nodrošina šā likuma 50.^1 panta trešajā daļā,
   50.^3 panta otrajā daļā un 72.panta piektajā daļā minēto personu atbilstību šā
   likuma 72.panta prasībām.

   (06.03.2014. likuma redakcijā, kas stājas spēkā 08.04.2014.)

   30. Ja pašvaldības saistošajos noteikumos ir citāda daudzbērnu ģimenes definīcija
   nekā šā likuma 1.panta 16.punktā, tad piemērojama pašvaldības saistošajos noteikumos
   dotā definīcija, bet ne ilgāk kā līdz 2016.gada 31.decembrim.

   (26.11.2015. likuma redakcijā, kas stājas spēkā 29.12.2015.)

   31. Grozījumi šā likuma 1.panta 16.punktā, 26.panta nosaukumā (par panta nosaukuma
   izteikšanu jaunā redakcijā) un šā panta sestā daļa stājas spēkā 2016.gada 1.janvārī.

   (26.11.2015. likuma redakcijā, kas stājas spēkā 29.12.2015. Minētie grozījumi
   iekļauti likuma redakcijā uz 01.01.2016.)

   32. Ministru kabinets līdz 2015.gada 31.decembrim izdod šā likuma 26.panta sestajā
   daļā paredzētos noteikumus.

   (26.11.2015. likuma redakcijā, kas stājas spēkā 29.12.2015.)

   Informatīva atsauce uz Eiropas Savienības direktīvām

   (06.03.2014. likuma redakcijā ar grozījumiem, kas izdarīti ar 26.11.2015. likumu,
   kas stājas spēkā 29.12.2015.)

   Likumā iekļautas tiesību normas, kas izriet no:

   1) Eiropas Parlamenta un Padomes 2011.gada 13.decembra direktīvas 2011/93/ES par
   seksuālas vardarbības pret bērniem, bērnu seksuālas izmantošanas un bērnu
   pornogrāfijas apkarošanu, un ar kuru aizstāj Padomes pamatlēmumu 2004/68/TI;

   2) Eiropas Parlamenta un Padomes 2011.gada 13.decembra direktīvas 2011/95/ES par
   standartiem, lai trešo valstu valstspiederīgos vai bezvalstniekus kvalificētu kā
   starptautiskās aizsardzības saņēmējus, par bēgļu vai personu, kas tiesīgas saņemt
   alternatīvo aizsardzību, vienotu statusu, un par piešķirtās aizsardzības saturu;

   3) Eiropas Parlamenta un Padomes 2012.gada 25.oktobra direktīvas 2012/29/ES, ar ko
   nosaka noziegumos cietušo tiesību, atbalsta un aizsardzības minimālos standartus un
   aizstāj Padomes Pamatlēmumu 2001/220/TI;

   4) Eiropas Parlamenta un Padomes 2013.gada 26.jūnija direktīvas 2013/32/ES par
   kopējām procedūrām starptautiskās aizsardzības statusa piešķiršanai un atņemšanai
   (pārstrādāta versija);

   5) Eiropas Parlamenta un Padomes 2013.gada 26.jūnija direktīvas 2013/33/ES, ar ko
   nosaka standartus starptautiskās aizsardzības pieteikuma iesniedzēju uzņemšanai
   (pārstrādāta redakcija).

   Likums Saeimā pieņemts 1998.gada 19.jūnijā.
   Valsts prezidents G.Ulmanis
   Rīgā 1998.gada 8.jūlijā
   © Oficiālais izdevējs "Latvijas Vēstnesis"
