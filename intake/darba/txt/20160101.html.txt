   [IMG]
   Publicēts:
   "Latvijas Vēstnesis", 105 (2492), 06.07.2001., "Ziņotājs", 15, 09.08.2001.
   Izdevējs: SaeimaVeids: likumsPieņemts: 20.06.2001.Stājas spēkā: 01.06.2002.
   Attēlotā redakcija: 01.01.2016. - 08.06.2016. Vēsturiskā
   Grozījumi:
   12.12.2002. likums / LV, 187 (2762), 20.12.2002. / Stājas spēkā 01.01.2003.
   22.01.2004. likums / LV, 22 (2970), 11.02.2004. / Stājas spēkā 25.02.2004.
   22.04.2004. likums / LV, 72 (3020), 07.05.2004. / Stājas spēkā 08.05.2004.
   13.10.2005. likums / LV, 174 (3332), 02.11.2005. / Stājas spēkā 16.11.2005.
   21.09.2006. likums / LV, 162 (3530), 11.10.2006. / Stājas spēkā 25.10.2006.
   12.06.2009. likums / LV, 97 (4083), 26.06.2009. / Stājas spēkā 29.06.2009.
   01.12.2009. likums / LV, 200 (4186), 21.12.2009. / Stājas spēkā 01.01.2010.
   04.03.2010. likums / LV, 47 (4239), 24.03.2010. / Stājas spēkā 25.03.2010.
   31.03.2011. likums / LV, 62 (4460), 20.04.2011. / Stājas spēkā 04.05.2011.
   16.06.2011. likums / LV, 103 (4501), 06.07.2011. / Stājas spēkā 20.07.2011.
   21.06.2012. likums / LV, 108 (4711), 11.07.2012. / Stājas spēkā 25.07.2012.
   23.10.2014. likums / LV, 225 (5285), 12.11.2014. / Stājas spēkā 01.01.2015.
   Satura rādītājs:
     * A DAĻA VISPĀRĪGIE NOTEIKUMI
          * 1.nodaļa Darba tiesību sistēma un tās pamatprincipi
               * 1.pants. Darba tiesisko attiecību tiesiskais regulējums
               * 2.pants. Darba tiesiskās attiecības regulējošo likumu spēks attiecībā
                 uz personām
               * 3.pants. Darbinieks
               * 4.pants. Darba devējs
               * 5.pants. Uzņēmums
               * 6.pants. Darbinieka tiesisko stāvokli pasliktinošu noteikumu spēkā
                 neesamība
               * 7.pants. Vienlīdzīgu tiesību princips
               * 8.pants. Tiesības apvienoties organizācijās
               * 9.pants. Aizliegums radīt nelabvēlīgas sekas
          * 2.nodaļa Darbinieku pārstāvības vispārīgie noteikumi
               * 10.pants. Darbinieku pārstāvība
               * 11.pants. Darbinieku pārstāvju tiesības un pienākumi
          * 3.nodaļa Starptautiskās darba tiesības
               * 12.pants. Starptautiskie līgumi
               * 13.pants. Darba līgumam un darba tiesiskajām attiecībām piemērojamais
                 likums
               * 14.pants. Darbinieka nosūtīšana
          * 4.nodaļa Termiņi
               * 15.pants. Termiņu noteikšana
               * 16.pants. Termiņu aprēķināšana
     * B DAĻA DARBA KOPLĪGUMS
          * 5.nodaļa Darba koplīguma vispārīgie noteikumi
               * 17.pants. Darba koplīguma saturs un forma
               * 18.pants. Darba koplīguma puses
          * 6.nodaļa Darba koplīguma spēks
               * 19.pants. Darba koplīguma spēks laikā
               * 20.pants. Darba koplīguma spēks attiecībā uz personām
          * 7.nodaļa Darba koplīguma noslēgšanas un grozīšanas kārtība
               * 21.pants. Darba koplīguma noslēgšanas kārtība
               * 22.pants. Darba koplīguma apstiprināšana
               * 23.pants. Darba koplīguma noteikumu grozīšana
               * 24.pants. Iepazīstināšana ar darba koplīgumu
          * 8.nodaļa Strīdu izšķiršana
               * 25.pants. Strīdu izšķiršana izlīgšanas komisijā
               * 26.pants. Tiesību strīdu izšķiršana
               * 27.pants. Interešu strīdu izšķiršana
     * C DAĻA DARBA LĪGUMS
          * 9.nodaļa Darba līguma vispārīgie noteikumi
               * 28.pants. Darba tiesiskās attiecības un darba līgums
               * 29.pants. Atšķirīgas attieksmes aizliegums
               * 30.pants. Individuālu tiesību strīdu izšķiršana
               * 31.pants. Noilguma termiņš
          * PIRMĀ SADAĻA DARBA TIESISKO ATTIECĪBU NODIBINĀŠANA
               * 10.nodaļa Darba sludinājums un darba līguma sagatavošana
                    * 32.pants. Darba sludinājums
                    * 33.pants. Darba intervija
                    * 34.pants. Atšķirīgas attieksmes aizlieguma pārkāpšana, dibinot
                      darba tiesiskās attiecības
                    * 35.pants. Darba līguma sagatavošanai nepieciešamie dokumenti
                    * 36.pants. Veselības pārbaude
                    * 37.pants. Nodarbināšanas aizliegumi, ierobežojumi un atbildība
                    * 38.pants. Ziņas par pretendentu un darbā pieteikšanās dokumenti
               * 11.nodaļa Darba līguma noslēgšana
                    * 39.pants. Darbinieka un darba devēja vienošanās
                    * 40.pants. Darba līguma forma
                    * 41.pants. Rakstveida formas neievērošanas sekas
                    * 42.pants. Darba līguma spēkā neesamība
               * 12.nodaļa Darba tiesisko attiecību ilgums
                    * 43.pants. Darba līguma spēks laikā
                    * 44.pants. Darba līgums uz noteiktu laiku
                    * 45.pants. Uz noteiktu laiku noslēgta darba līguma termiņš
               * 13.nodaļa Pārbaude, pieņemot darbā
                    * 46.pants. Pārbaudes noteikšana
                    * 47.pants. Pārbaudes sekas
                    * 48.pants. Atšķirīgas attieksmes aizlieguma pārkāpšana, uzteicot
                      darba līgumu pārbaudes laikā
          * OTRĀ SADAĻA DARBINIEKA SAISTĪBA
               * 14.nodaļa Darbinieka saistības vispārīgie noteikumi
                    * 49.pants. Darbinieka saistības izpildījuma noteikšana
                    * 50.pants. Darbinieka rūpība
               * 15.nodaļa Darbinieka saistības izpildījuma veids, apmērs, laiks un
                 vieta
                    * 51.pants. Izpildījuma veids un apmērs
                    * 52.pants. Izpildījuma laiks
                    * 53.pants. Izpildījuma vieta
               * 16.nodaļa Darba kārtība un darba devēja rīkojumi
                    * 54.pants. Darba kārtība
                    * 55.pants. Darba kārtības noteikumi
                    * 56.pants. Darba devēja rīkojumu saturs un robežas
                    * 57.pants. Darba līgumā neparedzēta darba veikšana
                    * 58.pants. Atstādināšana no darba
          * TREŠĀ SADAĻA DARBA SAMAKSA
               * 17.nodaļa Darba samaksas vispārīgie noteikumi
                    * 59.pants. Darba samaksas jēdziens
                    * 60.pants. Vienlīdzīga darba samaksa
                    * 61.pants. Minimālā darba alga
                    * 62.pants. Darba samaksas organizācija
                    * 63.pants. Darba samaksa personām, kuras ir jaunākas par 18 gadiem
                    * 64.pants. Izziņa par darba samaksu, valsts sociālās
                      apdrošināšanas obligāto iemaksu veikšanu un darba attiecībām
               * 18.nodaļa Piemaksas
                    * 65.pants. Piemaksa par papildu darbu
                    * 66.pants. Piemaksa par darbu, kas saistīts ar īpašu risku
                    * 67.pants. Piemaksa par nakts darbu
                    * 68.pants. Piemaksa par virsstundu darbu vai darbu svētku dienā
               * 19.nodaļa Darba samaksas izmaksa
                    * 69.pants. Darba samaksas izmaksas laiks
                    * 70.pants. Darba samaksas izmaksas veids
                    * 71.pants. Darba samaksas aprēķins
                    * 72.pants. Darba samaksas izmaksa darbinieka saistības nepienācīga
                      izpildījuma gadījumā
                    * 73.pants. Ikgadējā apmaksātā atvaļinājuma un papildatvaļinājuma
                      apmaksa
                    * 74.pants. Atlīdzība gadījumos, kad darbinieks neveic darbu
                      attaisnojošu iemeslu dēļ
                    * 75.pants. Vidējās izpeļņas aprēķināšana
                    * 75.^1 pants. Darba samaksas izmaksa, ja nodarbināta persona, kura
                      nav tiesīga uzturēties Latvijas Republikā
               * 20.nodaļa Darbinieka izdevumu atlīdzināšana
                    * 76.pants. Izdevumi
                    * 77.pants. Zaudējumi
               * 21.nodaļa Ieturējumi no darba samaksas un to ierobežojumi
                    * 78.pants. Ieturējumi, kas izriet no darba devēja atprasījuma
                      tiesībām
                    * 79.pants. Ieturējumi, lai atlīdzinātu darba devējam radušos
                      zaudējumus
                    * 80.pants. No darba samaksas izdarāmo ieturējumu ierobežojumi
          * CETURTĀ SADAĻA DARBINIEKA PIENĀKUMI UN TIESĪBAS
               * 22.nodaļa Darbinieka pienākumi
                    * 81.pants. Darba gaita
                    * 82.pants. Pienākums veikt veselības pārbaudi
                    * 83.pants. Neizpaušanas pienākums
                    * 84.pants. Konkurences ierobežojums pēc darba tiesisko attiecību
                      izbeigšanās
                    * 85.pants. Vienpusēja atkāpšanās no vienošanās par konkurences
                      ierobežojumu
               * 23.nodaļa Darbinieka atbildība
                    * 86.pants. Darbinieka civiltiesiskās atbildības pamats un apmērs
                    * 87.pants. Pamats darbinieka atbrīvošanai no civiltiesiskās
                      atbildības
                    * 88.pants. Vairāku darbinieku civiltiesiskā atbildība
                    * 89.pants. Zaudējumu atlīdzināšanas kārtība
                    * 90.pants. Piezīme un rājiens
               * 24.nodaļa Darbinieka tiesības
                    * 91.pants. Blakus darbs
                    * 92.pants. Ierobežojumi veikt blakus darbu 
                    * 93.pants. Ziņas par darbinieku
                    * 94.pants. Darbinieka tiesību un interešu aizsardzība uzņēmumā
                    * 95.pants. Atšķirīgas attieksmes aizlieguma pārkāpšana, nosakot
                      darba apstākļus, profesionālo apmācību vai kvalifikācijas
                      paaugstināšanu vai paaugstinot amatā
                    * 96.pants. Profesionālā apmācība vai kvalifikācijas paaugstināšana
                    * 96.^1 pants. Darbaspēka nodrošināšanas pakalpojuma sniedzēja
                      norīkotā darbinieka īpašās tiesības
                    * 25.nodaļa Darba līguma grozīšana
                         * 97.pants. Darba līguma grozīšana, darbiniekam un darba
                           devējam vienojoties
                         * 98.pants. Darba līguma uzteikums saistībā ar tajā
                           piedāvātajiem grozījumiem
                         * 99.pants. Darba devēja pienākums grozīt darba līguma
                           noteikumus
          * PIEKTĀ SADAĻA DARBA TIESISKO ATTIECĪBU IZBEIGŠANĀS
               * 26.nodaļa Uzteikums
                    * 100.pants. Darbinieka uzteikums
                    * 101.pants. Darba devēja uzteikums
                    * 102.pants. Darba devēja uzteikuma pamatojums
                    * 103.pants. Darba devēja uzteikuma termiņš
                    * 104.pants. Darbinieku skaita samazināšana
                    * 105.pants. Kolektīvā atlaišana
                    * 106.pants. Informēšana un konsultēšanās, veicot kolektīvo
                      atlaišanu
                    * 107.pants. Kolektīvās atlaišanas uzsākšana
                    * 108.pants. Priekšrocības turpināt darba attiecības darbinieku
                      skaita samazināšanas gadījumā
                    * 109.pants. Darba devēja uzteikuma aizliegumi un ierobežojumi
                    * 110.pants. Darba līguma uzteikšana darbinieku arodbiedrības
                      biedram
                    * 111.pants. Laiks jauna darba meklēšanai
                    * 112.pants. Atlaišanas pabalsts
                    * 112.^1 pants. Uzteikuma paziņošana
               * 27.nodaļa Citi darba tiesisko attiecību izbeigšanās pamati
                    * 113.pants. Uz noteiktu laiku noslēgta darba līguma izbeigšanās
                    * 114.pants. Darbinieka un darba devēja vienošanās
                    * 115.pants. Trešo personu pieprasījums, tiesas nolēmums un
                      neatbilstība likuma prasībām
                    * 116.pants. Darba devēja nāve
               * 28.nodaļa Uzņēmuma pāreja citai personai
                    * 117.pants. Uzņēmuma pārejas jēdziens
                    * 118.pants. Tiesību un pienākumu pāreja
                    * 119.pants. Uzņēmuma nodevēja maksātnespēja
                    * 120.pants. Informēšana un konsultēšanās
                    * 121.pants. Darbinieku pārstāvība uzņēmuma pārejas gadījumā
               * 29.nodaļa Darbinieka aizsardzība, izbeidzot darba tiesiskās attiecības
                    * 122.pants. Prasības termiņš
                    * 123.pants. Nokavēta prasības termiņa atjaunošana
                    * 124.pants. Darba devēja uzteikuma atzīšana par spēkā neesošu un
                      darbinieka atjaunošana darbā
                    * 125.pants. Pierādīšanas pienākums
                    * 126.pants. Atlīdzība par darba piespiedu kavējumu vai mazāk
                      apmaksāta darba veikšanu
                    * 127.pants. Tiesas sprieduma par darbinieka atjaunošanu darbā
                      izpildīšana
               * 30.nodaļa Darba devēja pienākumi, atlaižot darbinieku no darba
                    * 128.pants. Darbiniekam pienākošos naudas summu izmaksa
                    * 129.pants. Izziņa par darbu
     * D DAĻA DARBA LAIKS UN ATPŪTAS LAIKS
          * SESTĀ SADAĻA DARBA LAIKS
               * 31.nodaļa Darba laika vispārīgie noteikumi
                    * 130.pants. Darba laika jēdziens
                    * 131.pants. Normālais darba laiks
                    * 132.pants. Darba laiks personām, kuras ir jaunākas par 18 gadiem
                    * 133.pants. Darba nedēļas ilgums
                    * 134.pants. Nepilns darba laiks
                    * 135.pants. Darba dienas ilgums pirms svētku dienām
                    * 136.pants. Virsstundu darbs
                    * 137.pants. Darba laika uzskaite
               * 32.nodaļa Darba laika organizācija
                    * 138.pants. Nakts darbs
                    * 139.pants. Maiņu darbs
                    * 140.pants. Summētais darba laiks
          * SEPTĪTĀ SADAĻA ATPŪTAS LAIKS
               * 33.nodaļa Atpūtas laika vispārīgie noteikumi
                    * 141.pants. Atpūtas laika jēdziens
                    * 142.pants. Diennakts atpūta
                    * 143.pants. Nedēļas atpūta
                    * 144.pants. Darbs svētku dienās
               * 34.nodaļa Pārtraukumi
                    * 145.pants. Pārtraukumi darbā
                    * 146.pants. Pārtraukumi bērna barošanai
                    * 147.pants. Īslaicīga prombūtne
                    * 148.pants. Darba laika organizēšanas īpašie noteikumi
               * 35.nodaļa Atvaļinājumi
                    * 149.pants. Ikgadējais apmaksātais atvaļinājums
                    * 150.pants. Ikgadējā apmaksātā atvaļinājuma piešķiršanas kārtība
                    * 151.pants. Papildatvaļinājums
                    * 152.pants. Laiks, kas dod tiesības uz ikgadējo apmaksāto
                      atvaļinājumu
                    * 153.pants. Atvaļinājums bez darba samaksas saglabāšanas
                    * 154.pants. Grūtniecības un dzemdību atvaļinājums
                    * 155.pants. Atvaļinājums bērna tēvam, adoptētājiem vai citai
                      personai
                    * 156.pants. Bērna kopšanas atvaļinājums
                    * 157.pants. Mācību atvaļinājums
     * Pārejas noteikumi
          * 1. punkts
          * 2. punkts
          * 3. punkts
          * 4. punkts
          * 5. punkts
          * 6. punkts
          * 7. punkts
          * 8. punkts
          * 9. punkts
          * 10. punkts
          * 11. punkts
          * 12. punkts
          * 13. punkts
          * 14. punkts
          * 15. punkts
          * 16. punkts
     * Informatīvā atsauce uz Eiropas Savienības direktīvām
   Saeima ir pieņēmusi un Valsts
   prezidents izsludina šādu likumu:
   Darba likums
   A DAĻA
   VISPĀRĪGIE NOTEIKUMI
   1.nodaļa
   Darba tiesību sistēma un tās pamatprincipi

   1.pants. Darba tiesisko attiecību tiesiskais regulējums

   Darba tiesiskās attiecības regulē Latvijas Republikas Satversme, Latvijai saistošās
   starptautisko tiesību normas, šis likums un citi normatīvie akti, kā arī darba
   koplīgums un darba kārtības noteikumi.

   2.pants. Darba tiesiskās attiecības regulējošo likumu spēks attiecībā uz personām

   (1) Šis likums un citi normatīvie akti, kas regulē darba tiesiskās attiecības, ir
   saistoši visiem darba devējiem neatkarīgi no to tiesiskā statusa un darbiniekiem, ja
   darba devēju un darbinieku savstarpējās tiesiskās attiecības dibinātas uz darba
   līguma pamata.

   (2) Tiem valsts un pašvaldību institūciju darbiniekiem, kuriem atlīdzību un citus ar
   to saistītos jautājumus regulē Valsts un pašvaldību institūciju amatpersonu un
   darbinieku atlīdzības likums, nepiemēro attiecīgās šā likuma normas.

   (Ar grozījumiem, kas izdarīti ar 01.12.2009. likumu, kas stājas spēkā 01.01.2010.)

   3.pants. Darbinieks

   Darbinieks ir fiziskā persona, kas uz darba līguma pamata par nolīgto darba samaksu
   veic noteiktu darbu darba devēja vadībā.

   4.pants. Darba devējs

   (1) Darba devējs ir fiziskā vai juridiskā persona vai arī tiesībspējīga
   personālsabiedrība, kas uz darba līguma pamata nodarbina vismaz vienu darbinieku.

   (2) Ja darba līgumu ar darbinieku slēdz darbaspēka nodrošināšanas pakalpojuma
   sniedzējs, lai uz noteiktu laiku norīkotu darbinieku veikt darbu darbaspēka
   nodrošināšanas pakalpojuma saņēmēja labā un vadībā, par darba devēju uzskatāms
   darbaspēka nodrošināšanas pakalpojuma sniedzējs.

   (Ar grozījumiem, kas izdarīti ar 16.06.2011. likumu, kas stājas spēkā 20.07.2011.)

   5.pants. Uzņēmums

   Uzņēmums šā likuma izpratnē ir jebkura organizatoriska vienība, kurā darba devējs
   nodarbina savus darbiniekus.

   6.pants. Darbinieka tiesisko stāvokli pasliktinošu noteikumu spēkā neesamība

   (1) Nav spēkā darba koplīguma, darba kārtības noteikumu, kā arī darba līguma un
   darba devēja rīkojumu noteikumi, kas pretēji normatīvajiem aktiem pasliktina
   darbinieka tiesisko stāvokli.

   (2) Nav spēkā darba līguma noteikumi, kas pretēji darba koplīgumam pasliktina
   darbinieka tiesisko stāvokli.

   7.pants. Vienlīdzīgu tiesību princips

   (1) Ikvienam ir vienlīdzīgas tiesības uz darbu, taisnīgiem, drošiem un veselībai
   nekaitīgiem darba apstākļiem, kā arī uz taisnīgu darba samaksu.

   (2) Šā panta pirmajā daļā paredzētās tiesības nodrošināmas bez jebkādas tiešas vai
   netiešas diskriminācijas — neatkarīgi no personas rases, ādas krāsas, dzimuma,
   vecuma, invaliditātes, reliģiskās, politiskās vai citas pārliecības, nacionālās vai
   sociālās izcelsmes, mantiskā vai ģimenes stāvokļa, seksuālās orientācijas vai citiem
   apstākļiem.

   (3) Lai veicinātu vienlīdzīgu tiesību principa ieviešanu attiecībā uz invalīdiem,
   darba devēja pienākums ir veikt pasākumus, kas atbilstoši apstākļiem nepieciešami,
   lai pielāgotu darba vidi, sekmētu invalīdu iespējas nodibināt darba tiesiskās
   attiecības, pildīt darba pienākumus, tikt paaugstinātiem amatā vai nosūtītiem uz
   profesionālo apmācību vai kvalifikācijas paaugstināšanu, ciktāl šādi pasākumi
   neuzliek darba devējam nesamērīgu slogu.

   (4) Darbaspēka nodrošināšanas pakalpojuma sniedzēja kā darba devēja pienākums ir
   darbiniekam, kurš uz noteiktu laiku norīkots veikt darbu darbaspēka nodrošināšanas
   pakalpojuma saņēmēja uzņēmumā, nodrošināt tādus pašus darba apstākļus un piemērot
   tādus pašus nodarbinātības noteikumus, kādus nodrošinātu un piemērotu darbiniekam,
   ja darba tiesiskās attiecības starp darbinieku un darbaspēka nodrošināšanas
   pakalpojuma saņēmēju būtu nodibinātas tieši un darbinieks veiktu to pašu darbu.

   (5) Šā panta ceturtajā daļā minētie darba apstākļi un nodarbinātības noteikumi
   attiecas uz darba un atpūtas laiku, darba samaksu, uz grūtniecēm, sievietēm
   pēcdzemdību periodā līdz vienam gadam, sievietēm, kas baro bērnu ar krūti, uz
   bērniem un pusaudžiem noteikto aizsardzību, kā arī uz vienlīdzīgu tiesību principu
   un atšķirīgas attieksmes aizlieguma principu.

   (Ar grozījumiem, kas izdarīti ar 22.04.2004., 21.09.2006. un 16.06.2011. likumu, kas
   stājas spēkā 20.07.2011.)

   8.pants. Tiesības apvienoties organizācijās

   (1) Darbiniekiem, kā arī darba devējiem ir tiesības brīvi, bez jebkādas tiešas vai
   netiešas diskriminācijas saistībā ar kādu no šā likuma 7.panta otrajā daļā
   minētajiem apstākļiem apvienoties organizācijās un iestāties tajās, lai aizstāvētu
   savas sociālās, ekonomiskās un profesionālās tiesības un intereses un izmantotu šo
   organizāciju sniegtās iespējas.

   (2) Darbinieka piederība pie šā panta pirmajā daļā minētajām organizācijām vai
   darbinieka vēlme iestāties tajās nevar būt par pamatu atteikumam noslēgt darba
   līgumu, darba līguma uzteikumam vai citādai darbinieka tiesību ierobežošanai.

   (Ar grozījumiem, kas izdarīti ar 22.04.2004. un 04.03.2010. likumu, kas stājas spēkā
   25.03.2010.)

   9.pants. Aizliegums radīt nelabvēlīgas sekas

   (1) Aizliegts sodīt darbinieku vai citādi tieši vai netieši radīt viņam nelabvēlīgas
   sekas tāpēc, ka darbinieks darba tiesisko attiecību ietvaros pieļaujamā veidā
   izmanto savas tiesības, kā arī tad, ja viņš informē kompetentās iestādes vai
   amatpersonas par aizdomām par noziedzīga nodarījuma vai administratīva pārkāpuma
   izdarīšanu darbavietā.

   (2) Ja strīda gadījumā darbinieks norāda uz apstākļiem, kas varētu būt par pamatu
   darba devēja radītajām nelabvēlīgajām sekām, darba devējam ir pienākums pierādīt, ka
   darbinieks nav sodīts vai viņam nav tieši vai netieši radītas nelabvēlīgas sekas
   tāpēc, ka darbinieks darba tiesisko attiecību ietvaros pieļaujamā veidā izmanto
   savas tiesības.

   (Ar grozījumiem, kas izdarīti ar 22.04.2004. un 21.09.2006. likumu, kas stājas spēkā
   25.10.2006.)

   2.nodaļa
   Darbinieku pārstāvības vispārīgie noteikumi

   10.pants. Darbinieku pārstāvība

   (1) Darbinieki savu sociālo, ekonomisko un profesionālo tiesību un interešu
   aizstāvību īsteno tieši vai ar darbinieku pārstāvju starpniecību. Darbinieku
   pārstāvji šā likuma izpratnē ir:

   1) darbinieku arodbiedrība, kuras vārdā rīkojas tās statūtos pilnvarota
   arodbiedrības institūcija vai amatpersona;

   2) darbinieku pilnvaroti pārstāvji, kuri ievēlēti saskaņā ar šā panta otro daļu.

   (2) Darbinieku pilnvarotus pārstāvjus var ievēlēt, ja uzņēmumā nodarbināti pieci vai
   vairāki darbinieki. Darbinieku pilnvarotus pārstāvjus uz noteiktu pilnvaru termiņu
   ar klātesošo vienkāršu balsu vairākumu ievēlē sapulcē, kurā piedalās vismaz puse no
   attiecīgā darba devēja uzņēmumā nodarbinātajiem darbiniekiem. Sapulces gaitu
   protokolē un pieņemtos lēmumus ieraksta protokolā. Darbinieku pilnvaroti pārstāvji
   pauž vienotu viedokli attiecībā uz darba devēju.

   (3) Ja ir vairākas darbinieku arodbiedrības, tās kopīgām sarunām ar darba devēju
   pilnvaro savus pārstāvjus proporcionāli katras arodbiedrības biedru skaitam, bet ne
   mazāk kā vienu pārstāvi katra. Ja sarunām ar darba devēju izvirzīti vairāku
   arodbiedrību pārstāvji, viņi pauž vienotu viedokli.

   (4) Ja ir viena darbinieku arodbiedrība vai vairākas šādas arodbiedrības un
   darbinieku pilnvaroti pārstāvji, tie kopīgām sarunām ar darba devēju pilnvaro savus
   pārstāvjus proporcionāli pārstāvēto darbinieku skaitam, bet ne mazāk kā vienu
   pārstāvi katrs. Ja sarunām ar darba devēju izvirzīti vienas darbinieku arodbiedrības
   vai vairāku šādu arodbiedrību pārstāvji un darbinieku pilnvaroti pārstāvji, viņi
   pauž vienotu viedokli.

   (5) Aprēķinot darbinieku skaitu, kuru sasniedzot uzņēmumā var ievēlēt darbinieku
   pilnvarotus pārstāvjus vai izveidot darbinieku pārstāvības institūcijas, kā arī
   aprēķinot pārstāvēto darbinieku skaitu, ņem vērā arī tos darbiniekus, ar kuriem
   noslēgts darba līgums uz noteiktu laiku, kā arī darbiniekus, kuri darbaspēka
   nodrošināšanas pakalpojuma ietvaros noteiktu laiku veic darbu uzņēmumā.

   (Ar grozījumiem, kas izdarīti ar 16.06.2011. likumu, kas stājas spēkā 20.07.2011.)

   11.pants. Darbinieku pārstāvju tiesības un pienākumi

   (1) Darbinieku pārstāvjiem, veicot savus pienākumus, ir šādas tiesības:

   1) pieprasīt un saņemt no darba devēja informāciju par uzņēmuma pašreizējo
   ekonomisko un sociālo stāvokli un iespējamām tā izmaiņām, kā arī attiecīgu
   informāciju par darbaspēka nodrošināšanas pakalpojuma sniedzēja norīkoto darbinieku
   nodarbināšanu uzņēmumā;

   2) laikus saņemt informāciju un konsultēties ar darba devēju, pirms tas pieņem tādus
   lēmumus, kuri var skart darbinieku intereses, it īpaši lēmumus, kuri var būtiski
   ietekmēt darba samaksu, darba apstākļus un nodarbinātību uzņēmumā;

   3) piedalīties darba samaksas noteikumu, darba vides, darba apstākļu un darba laika
   organizācijas noteikšanā un uzlabošanā, kā arī darbinieku drošības un veselības
   aizsardzībā;

   4) ieiet uzņēmuma teritorijā, kā arī piekļūt darba vietām;

   5) rīkot darbinieku sapulces uzņēmuma teritorijā un telpās;

   6) uzraudzīt, kā darba tiesiskajās attiecībās tiek ievēroti normatīvie akti, darba
   koplīgums un darba kārtības noteikumi.

   (2) Informēšana šā likuma izpratnē ir process, kurā darba devējs nodod informāciju
   darbinieku pārstāvjiem, ļaujot tiem iepazīties ar attiecīgo jautājumu un to izpētīt.
   Informācija darbinieku pārstāvjiem sniedzama savlaicīgi, kā arī pienācīgā veidā un
   apjomā.

   (3) Konsultēšanās šā likuma izpratnē ir viedokļu apmaiņa un dialogs starp darbinieku
   pārstāvjiem un darba devēju ar mērķi panākt vienošanos. Konsultēšanās veicama
   atbilstošā līmenī, savlaicīgi, kā arī pienācīgā veidā un apjomā, lai darbinieku
   pārstāvji varētu saņemt pamatotas atbildes.

   (4) Darbinieku pārstāvju tiesības izmantojamas tā, lai nemazinātu uzņēmuma darbības
   efektivitāti.

   (5) Darbinieku pārstāvjiem un ekspertiem, kuri sniedz palīdzību darbinieku
   pārstāvjiem, ir pienākums neizpaust viņu rīcībā nonākušo informāciju, kas ir darba
   devēja komercnoslēpums. Darba devēja pienākums ir rakstveidā norādīt, kura
   informācija uzskatāma par komercnoslēpumu. Pienākums neizpaust informāciju attiecas
   uz darbinieku pārstāvjiem un ekspertiem, kuri sniedz palīdzību darbinieku
   pārstāvjiem, arī pēc viņu darbības izbeigšanās.

   (6) Darbinieku pārstāvja pienākumu veikšana nevar būt par pamatu atteikumam noslēgt
   darba līgumu, darba līguma uzteikumam vai citādai darbinieka tiesību ierobežošanai.

   (13.10.2005. likuma redakcijā ar grozījumiem, kas izdarīti ar 16.06.2011. likumu,
   kas stājas spēkā 20.07.2011.)

   3.nodaļa
   Starptautiskās darba tiesības

   12.pants. Starptautiskie līgumi

   Ja starptautiskajā līgumā, ko apstiprinājusi Saeima, ir paredzēti citādi noteikumi
   nekā šajā likumā, piemērojami starptautiskā līguma noteikumi.

   13.pants. Darba līgumam un darba tiesiskajām attiecībām piemērojamais likums

   (1) Darbinieks un darba devējs var vienoties par darba līgumam un darba tiesiskajām
   attiecībām piemērojamo likumu. Šāda izvēle nevar darbiniekam atņemt vai ierobežot
   aizsardzību, kas noteikta ar tās valsts likuma pavēlošajām vai aizliedzošajām
   normām, kuras likums būtu piemērojams atbilstoši šā panta otrajai, trešajai,
   ceturtajai vai piektajai daļai.

   (2) Ja darbinieks un darba devējs nav izvēlējušies piemērojamo likumu, darba līgumam
   un darba tiesiskajām attiecībām piemērojams Latvijas likums, ciktāl šā panta trešajā
   un ceturtajā daļā nav noteikts citādi.

   (3) Ja darbinieks un darba devējs nav izvēlējušies piemērojamo likumu un darbinieks
   atbilstoši darba līgumam parasti veic savu darbu citā valstī, darba līgumam un darba
   tiesiskajām attiecībām piemērojams šīs citas valsts likums.

   (4) Ja darbinieks un darba devējs nav izvēlējušies piemērojamo likumu un darbinieks
   atbilstoši darba līgumam savu darbu neveic vienā un tajā pašā valstī, darba līgumam
   un darba tiesiskajām attiecībām piemērojams tā uzņēmuma atrašanās vietas valsts
   likums, kurā darbinieks tika pieņemts darbā.

   (5) Šā panta trešās un ceturtās daļas noteikumi nav piemērojami, ja no lietas
   apstākļiem izriet, ka darba līgums vai darba tiesiskās attiecības ir ciešāk
   saistītas ar citu valsti. Šādā gadījumā piemērojams šīs citas valsts likums.

   (6) Likums šā panta izpratnē ir jebkura tiesību norma.

   14.pants. Darbinieka nosūtīšana

   (1) Darbinieka nosūtīšana šā likuma izpratnē ir tie gadījumi, kad saistībā ar
   starptautisko pakalpojumu sniegšanu:

   1) darba devējs, pamatojoties uz līgumu, ko viņš noslēdzis ar personu, kuras labā
   tiks veikts darbs, nosūta darbinieku uz citu valsti;

   2) darba devējs nosūta darbinieku uz citā valstī esošu filiāli vai koncernā
   ietilpstošu uzņēmumu;

   3) darbaspēka nodrošināšanas pakalpojuma sniedzējs kā darba devējs nosūta darbinieku
   darbaspēka nodrošināšanas pakalpojuma saņēmējam, kura labā un vadībā tiks veikts
   darbs, ja tā uzņēmums atrodas citā valstī vai arī tas veic savu darbību citā valstī;

   (2) Nosūtītais darbinieks šā panta izpratnē ir darbinieks, kas noteiktu laiku veic
   darbu citā valstī, nevis valstī, kurā viņš parasti veic darbu.

   (3) Ja darbinieks nosūtīts veikt darbu Latvijā, tad neatkarīgi no darba līgumam un
   darba tiesiskajām attiecībām piemērojamā likuma šim nosūtītajam darbiniekam
   nodrošināmi darba apstākļi un nodarbinātības noteikumi, kas paredzēti Latvijas
   normatīvajos aktos, kā arī darba koplīgumos, kuri atzīti par vispārsaistošiem un
   regulē:

   1) maksimālo darba laiku un minimālo atpūtas laiku;

   2) minimālo ikgadējo apmaksāto atvaļinājumu;

   3) minimālo darba algas likmi, kā arī piemaksas par virsstundu darbu;

   4) noteikumus par darbaspēka nodrošināšanu, īpaši ar darbaspēka nodrošināšanas
   pakalpojuma sniedzēja starpniecību;

   5) drošību, veselības aizsardzību un higiēnu darbā;

   6) aizsardzības pasākumus personām, kuras ir jaunākas par 18 gadiem, grūtniecēm,
   sievietēm pēcdzemdību periodā, kā arī šo personu darba un nodarbinātības noteikumus;

   7) vienlīdzīgu attieksmi pret vīriešiem un sievietēm, kā arī cita veida
   diskriminācijas aizliegumu.

   (4) Darba devējam, kas nosūta darbinieku veikt darbu Latvijā, ir pienākums pirms
   darbinieka nosūtīšanas rakstveidā informēt Valsts darba inspekciju par šo nosūtīto
   darbinieku, norādot:

   1) darbinieka vārdu un uzvārdu;

   2) darba uzsākšanas laiku;

   3) paredzamo nodarbināšanas ilgumu;

   4) darba veikšanas vietu (ja darba pienākumu veikšana nav paredzēta kādā noteiktā
   darba vietā, norāda, ka darbinieku var nodarbināt dažādās vietās);

   5) darba devēja pārstāvi Latvijā, kurš ir pilnvarots pārstāvēt darba devēju Latvijas
   valsts iestādēs un tiesā;

   6) personu, kuras labā tiks veikts darbs (pakalpojuma saņēmēju);

   7) apliecinājumu par to, ka nosūtītais darbinieks, kas ir trešo valstu pilsonis,
   likumīgi strādā pie darba devēja Eiropas Savienības dalībvalstī, Eiropas Ekonomikas
   zonas valstī vai Šveices Konfederācijā.

   (5) Darba devējam, kas nosūta darbinieku veikt darbu citā Eiropas Savienības
   dalībvalstī, Eiropas Ekonomikas zonas valstī vai Šveices Konfederācijā, neatkarīgi
   no darba līgumam un darba tiesiskajām attiecībām piemērojamā likuma ir pienākums šim
   nosūtītajam darbiniekam nodrošināt nodarbinātības noteikumu izpildi un darba
   apstākļus saskaņā ar šā panta trešo daļu atbilstoši attiecīgās valsts normatīvajiem
   aktiem, kuri regulē darbinieku nosūtīšanu.

   (6) Šā panta noteikumi neattiecas uz tirdzniecības flotes uzņēmumu kuģu apkalpēm.

   (04.03.2010. likuma redakcijā ar grozījumiem, kas izdarīti ar 16.06.2011. likumu,
   kas stājas spēkā 20.07.2011.)

   4.nodaļa
   Termiņi

   15.pants. Termiņu noteikšana

   Šajā likumā paredzētos termiņus nosaka kā kalendāra datumu vai laikposmu, ko
   aprēķina gados, mēnešos, nedēļās vai dienās. Termiņu var noteikt arī, norādot
   notikumu, kuram katrā ziņā jāiestājas.

   16.pants. Termiņu aprēķināšana

   (1) Termiņš sākas datumā vai tā notikuma iestāšanās dienā, kas nosaka šā termiņa
   sākumu.

   (2) Termiņš, kas skaitāms gados, izbeidzas termiņa pēdējā gada attiecīgajā mēnesī un
   datumā.

   (3) Termiņš, kas skaitāms mēnešos, izbeidzas termiņa pēdējā mēneša attiecīgajā
   datumā. Ja mēnešos skaitāms termiņš beidzas tādā mēnesī, kuram nav attiecīgā datuma,
   termiņš izbeidzas šā mēneša pēdējā dienā.

   (4) Termiņš, kas skaitāms nedēļās, izbeidzas termiņa pēdējās nedēļas attiecīgajā
   dienā.

   (5) Ja termiņš izbeidzas nedēļas atpūtas dienā vai svētku dienā, par termiņa pēdējo
   dienu atzīstama nākamā darbdiena.

   (6) Termiņš, kas noteikts līdz konkrētam datumam, izbeidzas šajā datumā.

   (7) Ja termiņš noteikts kādas darbības izpildīšanai, šo darbību var izpildīt termiņa
   pēdējā dienā līdz pulksten 24. Ja šī darbība jāizpilda uzņēmumā, termiņš izbeidzas
   stundā, kad uzņēmumā beidzas noteiktais darba laiks.

   (8) Visi rakstveida iesniegumi vai paziņojumi, kas nodoti sakaru iestādē termiņa
   pēdējā dienā līdz pulksten 24, atzīstami par nodotiem termiņā.

   B DAĻA
   DARBA KOPLĪGUMS
   5.nodaļa
   Darba koplīguma vispārīgie noteikumi

   17.pants. Darba koplīguma saturs un forma

   (1) Darba koplīgumā puses vienojas par noteikumiem, kas regulē darba tiesisko
   attiecību saturu, it īpaši darba samaksas un darba aizsardzības organizāciju, darba
   tiesisko attiecību nodibināšanu un izbeigšanu, darbinieku kvalifikācijas
   paaugstināšanu, kā arī darba kārtības, darbinieku sociālās aizsardzības un citus ar
   darba tiesiskajām attiecībām saistītus jautājumus, un nosaka savstarpējās tiesības
   un pienākumus.

   (2) Bez īpašas norunas darba koplīguma puses:

   1) darba koplīguma spēkā esamības laikā atturas no pasākumiem, kas vērsti uz
   vienpusēju tā noteikumu grozīšanu, ja normatīvajos aktos vai darba koplīgumā nav
   noteikts citādi;

   2) gādā, lai darba koplīguma noteikumus ievērotu un pildītu gan darba devējs, gan
   darbinieki.

   (3) Darba koplīgums slēdzams rakstveidā.

   (Ar grozījumiem, kas izdarīti ar 21.09.2006. likumu, kas stājas spēkā 25.10.2006.)

   18.pants. Darba koplīguma puses

   (1) Darba koplīgumu uzņēmumā slēdz darba devējs un darbinieku arodbiedrība vai
   darbinieku pilnvaroti pārstāvji, ja darbinieki nav apvienojušies arodbiedrībā.

   (2) Darba koplīgumu nozarē vai teritorijā (turpmāk — ģenerālvienošanās) slēdz darba
   devējs, darba devēju grupa, darba devēju organizācija vai darba devēju organizāciju
   apvienība ar darbinieku arodbiedrību vai darbinieku arodbiedrību apvienību
   (savienību), ja ģenerālvienošanās pusēm ir atbilstošs pilnvarojums vai ja tiesības
   slēgt ģenerālvienošanos paredzētas šo apvienību (savienību) statūtos.

   (3) Darba devēju organizācijas vai darba devēju organizāciju apvienības noslēgta
   ģenerālvienošanās ir saistoša šīs organizācijas vai organizāciju apvienības
   biedriem.

   (4) Ja darba devēju organizācijas vai darba devēju organizāciju apvienības biedri
   kādā nozarē nodarbina vairāk nekā 50 procentus darbinieku vai viņu preču apgrozījums
   vai pakalpojumu apjoms ir vairāk nekā 60 procenti no nozares preču apgrozījuma vai
   pakalpojumu apjoma, ģenerālvienošanās, kuru noslēgusi darba devēju organizācija vai
   darba devēju organizāciju apvienība un darbinieku arodbiedrība vai darbinieku
   arodbiedrību apvienība (savienība), ir saistoša visiem attiecīgās nozares darba
   devējiem un attiecas uz visiem darbiniekiem, kurus nodarbina šie darba devēji.
   Attiecībā uz minētajiem darba devējiem un darbiniekiem ģenerālvienošanās stājas
   spēkā dienā, kad tā publicēta laikrakstā “Latvijas Vēstnesis”, ja tajā nav noteikts
   cits spēkā stāšanās laiks. Ģenerālvienošanās laikrakstā “Latvijas Vēstnesis”
   publicējama uz pušu kopīga pieteikuma pamata.

   (Ar grozījumiem, kas izdarīti ar 21.09.2006. un 04.03.2010. likumu, kas stājas spēkā
   25.03.2010.)

   6.nodaļa
   Darba koplīguma spēks

   19.pants. Darba koplīguma spēks laikā

   (1) Darba koplīgumu noslēdz uz noteiktu laiku vai uz noteikta darba izpildīšanas
   laiku. Darba koplīgums stājas spēkā tā noslēgšanas dienā, ja šajā koplīgumā nav
   noteikts cits spēkā stāšanās laiks. Ja darba koplīgumā nav norādīts spēkā esamības
   laiks, šis koplīgums uzskatāms par noslēgtu uz vienu gadu.

   (2) Darba koplīgumu pirms termiņa var izbeigt, pamatojoties uz:

   1) pušu vienošanos;

   2) vienas puses uzteikumu, ja šādas tiesības ir nolīgtas darba koplīgumā.

   (3) Pēc darba koplīguma izbeigšanās tā noteikumi, izņemot šā likuma 17.panta otrās
   daļas 1.punktā noteikto pienākumu, ir spēkā līdz jauna darba koplīguma spēkā
   stāšanās laikam, ja puses nav vienojušās citādi.

   20.pants. Darba koplīguma spēks attiecībā uz personām

   (1) Darba koplīgums ir saistošs pusēm, un tā noteikumi attiecas uz visiem
   darbiniekiem, kas tiek nodarbināti pie attiecīgā darba devēja vai attiecīgajā viņa
   uzņēmumā, ja darba koplīgumā nav noteikts citādi. Tam, vai darba tiesiskās
   attiecības ar darbinieku nodibinātas pirms vai pēc darba koplīguma spēkā stāšanās,
   nav nozīmes.

   (2) Darba līgumā darbinieks un darba devējs var atkāpties no darba koplīguma
   noteikumiem tikai tad, ja attiecīgie darba līguma noteikumi darbiniekam ir
   labvēlīgāki.

   7.nodaļa
   Darba koplīguma noslēgšanas un grozīšanas kārtība

   21.pants. Darba koplīguma noslēgšanas kārtība

   (1) Darba koplīgumu noslēgt ierosina darbinieku pārstāvji, darba devējs vai šā
   likuma 18.pantā minētās organizācijas vai to apvienības (savienības). Darba devējs,
   darba devēju organizācija vai darba devēju organizāciju apvienība nav tiesīga
   atteikties no sarunām par darba koplīguma (ģenerālvienošanās) slēgšanu.

   (2) Rakstveida atbilde uz priekšlikumu noslēgt darba koplīgumu sniedzama 10 dienu
   laikā no priekšlikuma saņemšanas dienas.

   (3) Darba koplīguma noslēgšanai puses rīko sarunas, vienojoties par darba koplīguma
   projekta izstrādāšanas un apspriešanas kārtību. Puses uz šīm sarunām var uzaicināt
   speciālistus, izveidot darba grupas, iekļaujot tajās vienādā skaitā abu pušu
   pārstāvjus, kā arī patstāvīgi izstrādāt darba koplīguma projektu.

   (4) Darba devējam pēc darbinieku pārstāvju pieprasījuma ir pienākums sniegt viņiem
   darba koplīguma noslēgšanai nepieciešamo informāciju.

   (5) Ja sarunu gaitā vienas puses iebildumu dēļ netiek panākta vienošanās par darba
   koplīguma projekta izstrādāšanas un apspriešanas kārtību vai par darba koplīguma
   saturu, šai pusei ir pienākums ne vēlāk kā 10 dienu laikā sniegt rakstveida atbildi
   uz otras puses izteiktajiem priekšlikumiem. Ja saņemts darba koplīguma projekts
   kopumā, rakstveida atbilde sniedzama ne vēlāk kā viena mēneša laikā, un tajā puse
   norāda savus iebildumus un priekšlikumus attiecībā uz šo projektu.

   (6) Ikvienam darbiniekam ir tiesības rakstveidā iesniegt darba koplīguma pusēm savus
   priekšlikumus attiecībā uz darba koplīguma projektu.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   22.pants. Darba koplīguma apstiprināšana

   (1) Uzņēmumā noslēgtā darba koplīguma spēkā esamībai nepieciešama tā apstiprināšana
   darbinieku kopsapulcē (konferencē), izņemot tos darba koplīgumus, kurus noslēguši
   darba devējs un darbinieku arodbiedrība, kas pārstāv vismaz 50 procentus uzņēmuma
   darbinieku.

   (2) Darba koplīgumu ar klātesošo vienkāršu balsu vairākumu apstiprina darbinieku
   kopsapulcē, kurā piedalās vismaz puse no attiecīgā uzņēmuma darbiniekiem.

   (3) Ja darbinieku kopsapulci nav iespējams sasaukt uzņēmumā nodarbināto darbinieku
   lielā skaita vai darba organizācijas īpatnību dēļ, darba koplīgumu ar klātesošo
   vienkāršu balsu vairākumu apstiprina darbinieku pārstāvju konferencē, kurā piedalās
   vismaz puse no darbinieku pārstāvjiem.

   (4) Ģenerālvienošanās spēkā esamībai nav nepieciešama tās apstiprināšana.

   (Ar grozījumiem, kas izdarīti ar 04.03.2010. likumu, kas stājas spēkā 25.03.2010.)

   23.pants. Darba koplīguma noteikumu grozīšana

   Darba koplīguma noteikumus tā spēkā esamības laikā puses groza šajā koplīgumā
   noteiktajā kārtībā. Ja šāda kārtība nav noteikta, to dara šā likuma 21.pantā
   paredzētajā kārtībā.

   24.pants. Iepazīstināšana ar darba koplīgumu

   (1) Darba devēja pienākums ir iepazīstināt visus darbiniekus ar darba koplīgumu ne
   vēlāk kā viena mēneša laikā pēc tā apstiprināšanas vai darba koplīguma noteikumu
   grozīšanas.

   (2) Darba devēja pienākums ir gādāt par to, lai darba koplīguma teksts būtu pieejams
   ikvienam darbiniekam.

   8.nodaļa
   Strīdu izšķiršana

   25.pants. Strīdu izšķiršana izlīgšanas komisijā

   (1) Tiesību un interešu strīdus, kas izriet no darba koplīguma attiecībām vai ir ar
   tām saistīti, izšķir izlīgšanas komisija. Izlīgšanas komisiju izveido darba
   koplīguma puses, abas pilnvarojot vienādā skaitā savus pārstāvjus.

   (2) Strīda gadījumā darba koplīguma puses raksta domstarpību protokolu un ne vēlāk
   kā triju dienu laikā to iesniedz izlīgšanas komisijai. Izlīgšanas komisija šo
   protokolu izskata septiņu dienu laikā.

   (3) Izlīgšanas komisija pieņem lēmumu vienojoties. Lēmums ir saistošs abām darba
   koplīguma pusēm, un tam ir darba koplīguma spēks.

   26.pants. Tiesību strīdu izšķiršana

   (1) Ja izlīgšanas komisijā netiek panākta vienošanās tiesību strīdā, tas izšķirams
   tiesā vai šķīrējtiesā.

   (2) Tiesai ir pakļauts jebkurš tiesību strīds starp darba koplīguma pusēm par:

   1) prasījumiem, kas izriet no darba koplīguma;

   2) darba koplīguma noteikumu piemērošanu;

   3) darba koplīguma noteikumu spēkā esamību vai neesamību.

   (3) Darba koplīguma puses var vienoties par jebkura tiesību strīda — gan tāda, kurš
   jau radies, gan tāda, kurš var rasties starp darba koplīguma pusēm, — nodošanu
   izšķiršanai šķīrējtiesā. Līgums par strīda nodošanu izšķiršanai šķīrējtiesā slēdzams
   rakstveidā. Šo līgumu kā atsevišķu noteikumu (šķīrējtiesas klauzulu) var ietvert
   darba koplīgumā.

   27.pants. Interešu strīdu izšķiršana

   Ja izlīgšanas komisijā netiek panākta vienošanās interešu strīdā, to izšķir darba
   koplīgumā noteiktajā kārtībā.

   C DAĻA
   DARBA LĪGUMS
   9.nodaļa
   Darba līguma vispārīgie noteikumi

   28.pants. Darba tiesiskās attiecības un darba līgums

   (1) Darba devējs un darbinieks savstarpējās darba tiesiskās attiecības nodibina ar
   darba līgumu.

   (2) Ar darba līgumu darbinieks uzņemas veikt noteiktu darbu, pakļaujoties noteiktai
   darba kārtībai un darba devēja rīkojumiem, bet darba devējs — maksāt nolīgto darba
   samaksu un nodrošināt taisnīgus, drošus un veselībai nekaitīgus darba apstākļus.

   (3) Darba līgumam piemērojami Civillikuma noteikumi, ciktāl šajā likumā un citos
   normatīvajos aktos, kas regulē darba tiesiskās attiecības, nav noteikts citādi.

   (4) Ja darbinieks darbaspēka nodrošināšanas pakalpojuma sniegšanas ietvaros ir
   norīkots veikt darbu darbaspēka nodrošināšanas pakalpojuma saņēmēja labā un vadībā,
   darbaspēka nodrošināšanas pakalpojuma saņēmēja pienākums ir norīkojuma laikā
   nodrošināt darbiniekam drošus un veselībai nekaitīgus darba apstākļus atbilstoši
   darba aizsardzību reglamentējošo normatīvo aktu prasībām, izņemot obligātās
   veselības pārbaudes.

   (5) Darbaspēka nodrošināšanas pakalpojuma sniedzēja darbinieks norīkojuma laikā
   atbild darbaspēka nodrošināšanas pakalpojuma saņēmējam par tam nodarītajiem
   zaudējumiem atbilstoši šā likuma noteikumiem par darbinieka nodarīto zaudējumu
   atlīdzināšanu.

   (6) Darbaspēka nodrošināšanas pakalpojuma saņēmējs norīkojuma laikā atbild
   darbaspēka nodrošināšanas pakalpojuma sniedzēja darbiniekam par tam nodarītajiem
   zaudējumiem atbilstoši šā likuma noteikumiem par darba devēja nodarīto zaudējumu
   atlīdzināšanu.

   (Ar grozījumiem, kas izdarīti ar 16.06.2011. likumu, kas stājas spēkā 20.07.2011.)

   29.pants. Atšķirīgas attieksmes aizliegums

   (1) Dibinot darba tiesiskās attiecības, kā arī darba tiesisko attiecību pastāvēšanas
   laikā, it īpaši paaugstinot darbinieku amatā, nosakot darba apstākļus, darba samaksu
   vai profesionālo apmācību, vai kvalifikācijas paaugstināšanu, kā arī uzteicot darba
   līgumu, aizliegta atšķirīga attieksme atkarībā no darbinieka dzimuma.

   (2) Atšķirīga attieksme atkarībā no darbinieka dzimuma ir pieļaujama tikai tādā
   gadījumā, ja piederība pie noteikta dzimuma ir attiecīgā darba veikšanas vai
   attiecīgās nodarbošanās objektīvs un pamatots priekšnoteikums, kas ir samērīgs ar tā
   rezultātā sasniedzamo tiesisko mērķi.

   (3) Ja strīda gadījumā darbinieks norāda uz apstākļiem, kas varētu būt par pamatu
   viņa tiešai vai netiešai diskriminācijai atkarībā no dzimuma, darba devēja pienākums
   ir pierādīt, ka atšķirīgās attieksmes pamatā ir objektīvi apstākļi, kas nav saistīti
   ar darbinieka dzimumu, vai arī to, ka darbinieka piederība pie noteikta dzimuma ir
   attiecīgā darba veikšanas vai attiecīgās nodarbošanās objektīvs un pamatots
   priekšnoteikums.

   (4) Par diskrimināciju šā likuma izpratnē uzskatāma arī personas aizskaršana un
   norādījums to diskriminēt.

   (5) Tieša diskriminācija pastāv, ja salīdzināmā situācijā attieksme pret personu
   saistībā ar tās piederību pie noteikta dzimuma ir, bija vai var būt mazāk labvēlīga
   nekā pret citu personu. Mazāk labvēlīga attieksme grūtniecības vai dzemdību
   atvaļinājuma, vai atvaļinājuma bērna tēvam piešķiršanas dēļ uzskatāma par tiešu
   diskrimināciju atkarībā no personas dzimuma.

   (6) Netieša diskriminācija pastāv, ja šķietami neitrāls noteikums, kritērijs vai
   prakse rada vai var radīt nelabvēlīgas sekas viena dzimuma personām, izņemot
   gadījumu, kad šāds noteikums, kritērijs vai prakse ir objektīvi pamatota ar tiesisku
   mērķi, kura sasniegšanai izraudzītie līdzekļi ir samērīgi.

   (7) Personas aizskaršana šā likuma izpratnē ir personas pakļaušana tādai no šīs
   personas viedokļa nevēlamai rīcībai, kas saistīta ar tās piederību pie noteikta
   dzimuma, tajā skaitā — seksuāla rakstura rīcībai, ja šādas rīcības mērķis vai
   rezultāts ir personas cieņas aizskaršana un iebiedējošas, naidīgas, pazemojošas,
   degradējošas vai aizskarošas vides radīšana.

   (8) Ja tiek pārkāpts atšķirīgas attieksmes aizliegums un aizliegums radīt
   nelabvēlīgas sekas, darbiniekam papildus citām šajā likumā noteiktajām tiesībām ir
   tiesības prasīt zaudējumu atlīdzību un atlīdzību par morālo kaitējumu. Strīda
   gadījumā atlīdzības par morālo kaitējumu apmēru nosaka tiesa pēc sava ieskata.

   (9) Šā panta, kā arī šā likuma 32.panta pirmās daļas, 34., 48., 60. un 95.panta
   noteikumi, ciktāl tie nav pretrunā ar attiecīgo tiesību būtību, attiecas arī uz
   atšķirīgas attieksmes aizliegumu atkarībā no darbinieka rases, ādas krāsas, vecuma,
   invaliditātes, reliģiskās, politiskās vai citas pārliecības, nacionālās vai sociālās
   izcelsmes, mantiskā vai ģimenes stāvokļa, seksuālās orientācijas vai citiem
   apstākļiem.

   (10) Reliģiskajā organizācijā atšķirīga attieksme atkarībā no personas reliģiskās
   pārliecības ir pieļaujama gadījumā, ja noteikta veida reliģiskā pārliecība ir
   attiecīgā darba veikšanas vai attiecīgās nodarbošanās objektīvs un pamatots
   priekšnoteikums, ņemot vērā organizācijas ētosu.

   (Ar grozījumiem, kas izdarīti ar 22.04.2004., 21.09.2006. un 04.03.2010. likumu, kas
   stājas spēkā 25.03.2010.)

   30.pants. Individuālu tiesību strīdu izšķiršana

   Individuāli tiesību strīdi starp darbinieku un darba devēju, ja tie nav izšķirti
   uzņēmumā, izšķirami tiesā.

   31.pants. Noilguma termiņš

   (1) Visi prasījumi, kas izriet no darba tiesiskajām attiecībām, noilgst divu gadu
   laikā, ja likumā nav noteikts īsāks noilguma termiņš.

   (2) Ja darba devējam bija pienākums izsniegt darbiniekam rakstveida aprēķinu, šā
   panta pirmajā daļā noteiktais noilguma termiņš sākas ar aprēķina izsniegšanas dienu.
   Ja darba devējs aprēķinu neizsniedz, attiecīgais prasījums noilgst triju gadu laikā
   no dienas, kad aprēķins bija jāizsniedz.

   PIRMĀ SADAĻA
   DARBA TIESISKO ATTIECĪBU NODIBINĀŠANA
   10.nodaļa
   Darba sludinājums un darba līguma sagatavošana

   32.pants. Darba sludinājums

   (1) Darba sludinājums (darba devēja paziņojums par brīvajām darba vietām) nedrīkst
   attiekties tikai uz vīriešiem vai tikai uz sievietēm, izņemot gadījumu, kad
   piederība pie noteikta dzimuma ir attiecīgā darba veikšanas vai attiecīgās
   nodarbošanās objektīvs un pamatots priekšnoteikums.

   (2) Darba sludinājumā aizliegts norādīt vecuma ierobežojumus, izņemot gadījumu, kad
   saskaņā ar likumu personas noteiktā vecumā nedrīkst veikt attiecīgu darbu.

   (2^1) Darba sludinājumā aizliegts norādīt konkrētas svešvalodas prasmi, izņemot
   gadījumu, kad tā pamatoti nepieciešama darba pienākumu veikšanai.

   (3) Darba sludinājumā norāda darba devēja — fiziskās personas — vārdu un uzvārdu vai
   juridiskās personas nosaukumu (firmu) un reģistrācijas numuru, vai tā personāla
   atlases uzņēmuma nosaukumu (firmu) un reģistrācijas numuru, kurš darba devēja
   uzdevumā novērtē pretendentu piemērotību un veic atlasi.

   (Ar grozījumiem, kas izdarīti ar 04.03.2010., 21.06.2012. un 23.10.2014. likumu, kas
   stājas spēkā 01.01.2015.)

   33.pants. Darba intervija

   (1) Darba intervija ir darba devēja sagatavota mutvārdu vai rakstveida aptauja
   pretendenta piemērotības novērtēšanai.

   (2) Darba intervijā nav pieļaujami tādi darba devēja jautājumi, kas neattiecas uz
   paredzētā darba veikšanu vai nav saistīti ar pretendenta piemērotību šim darbam, kā
   arī jautājumi, kas ir tieši vai netieši diskriminējoši, it īpaši jautājumi par:

   1) grūtniecību;

   2) ģimenes vai laulības stāvokli;

   3) iepriekšēju sodāmību, izņemot gadījumu, kad tam attiecībā uz veicamo darbu varētu
   būt būtiska nozīme;

   4) reliģisko pārliecību vai piederību pie kādas reliģiskās konfesijas;

   5) piederību pie kādas politiskās partijas, darbinieku arodbiedrības vai citas
   sabiedriskās organizācijas;

   6) nacionālo vai etnisko izcelsmi.

   (3) Darba devējam ir pienākums iepazīstināt pretendentu ar uzņēmumā spēkā esošo
   darba koplīgumu un darba kārtības noteikumiem, ciktāl tas attiecas uz paredzētā
   darba veikšanu, kā arī sniegt citu informāciju, kam ir būtiska nozīme darba līguma
   noslēgšanā.

   (4) Pretendentam ir pienākums sniegt informāciju darba devējam par savu veselības
   stāvokli un profesionālo sagatavotību, ciktāl tai ir būtiska nozīme darba līguma
   noslēgšanā un paredzētā darba veikšanā.

   (Ar grozījumiem, kas izdarīti ar 22.04.2004. un 21.09.2006. likumu, kas stājas spēkā
   25.10.2006.)

   34.pants. Atšķirīgas attieksmes aizlieguma pārkāpšana, dibinot darba tiesiskās
   attiecības

   (1) Ja, dibinot darba tiesiskās attiecības, darba devējs pārkāpis atšķirīgas
   attieksmes aizliegumu, pretendentam ir tiesības celt prasību tiesā triju mēnešu
   laikā no dienas, kad saņemts darba devēja atteikums nodibināt ar viņu darba
   tiesiskās attiecības.

   (2) Ja darba tiesiskās attiecības nav nodibinātas atšķirīgas attieksmes aizlieguma
   pārkāpšanas dēļ, pretendentam nav tiesību prasīt šo attiecību nodibināšanu piespiedu
   kārtā.

   (22.04.2004. likuma redakcijā ar grozījumiem, kas izdarīti ar 04.03.2010. likumu,
   kas stājas spēkā 25.03.2010.)

   35.pants. Darba līguma sagatavošanai nepieciešamie dokumenti

   (1) Sagatavojot darba līgumu, pretendentam ir pienākums:

   1) uzrādīt personu apliecinošu dokumentu;

   2) iesniegt citus dokumentus normatīvajos aktos paredzētajos gadījumos.

   (2) Sagatavojot darba līgumu tāda darba veikšanai, kuram nepieciešamas īpašas
   zināšanas vai prasmes, darba devējam ir tiesības pieprasīt, lai pretendents uzrāda
   dokumentus, kas apliecina viņa izglītību vai profesionālo sagatavotību.

   (3) Sagatavojot darba līgumu, darba devējam ir pienākums pieprasīt, lai ārzemnieks
   uzrāda vīzu vai uzturēšanās atļauju, kas apliecina, ka ārzemniekam piešķirtas
   tiesības uz nodarbinātību, izņemot normatīvajos aktos noteiktos gadījumus, kad
   apliecinājums par tiesībām uz nodarbinātību pie noteikta darba devēja un noteiktā
   specialitātē (profesijā) nav nepieciešams. Šis noteikums neattiecas uz Eiropas
   Savienības pilsoņiem un personām, kurām ir brīvas pārvietošanās tiesības Eiropas
   Savienībā atbilstoši Eiropas Parlamenta un Padomes 2006.gada 15.marta regulas Nr.
   562/2006, ar kuru ievieš Kopienas Kodeksu par noteikumiem, kas reglamentē personu
   pārvietošanos pār robežām (Šengenas Robežu kodekss), 2.panta 5.punktam.

   (Ar grozījumiem, kas izdarīti ar 22.04.2004., 16.06.2011. un 23.10.2014. likumu, kas
   stājas spēkā 01.01.2015.)

   36.pants. Veselības pārbaude

   (1) Darba devējs var pieprasīt, lai pretendents veic veselības pārbaudi, kas ļautu
   pārliecināties par viņa piemērotību paredzētā darba veikšanai.

   (2) Atzinumā par pretendenta veselības stāvokli ārsts norāda tikai to, vai
   pretendents ir piemērots paredzētā darba veikšanai.

   (3) Izdevumus, kas saistīti ar pretendenta veselības pārbaudi, sedz darba devējs,
   izņemot gadījumu, kad pretendents darba intervijas laikā sniedzis darba devējam
   apzināti nepatiesu informāciju.

   37.pants. Nodarbināšanas aizliegumi, ierobežojumi un atbildība

   (1) Aizliegts pastāvīgā darbā nodarbināt bērnus. Bērns šā likuma izpratnē ir
   persona, kura ir jaunāka par 15 gadiem vai kura līdz 18 gadu vecuma sasniegšanai
   turpina iegūt pamatizglītību.

   (2) Izņēmuma gadījumā bērnus vecumā no 13 gadiem, ja viens no vecākiem (aizbildnis)
   devis rakstveida piekrišanu, no mācībām brīvajā laikā var nodarbināt vieglā, bērna
   drošībai, veselībai, tikumībai un attīstībai nekaitīgā darbā. Šāda nodarbināšana
   nedrīkst kavēt bērna izglītošanos. Darbus, kuros atļauts nodarbināt bērnus vecumā no
   13 gadiem, nosaka Ministru kabinets. Uz bērnu vecumā no 15 gadiem, kurš turpina
   iegūt pamatizglītību, ir attiecināmi šā panta ceturtās daļas noteikumi par pusaudžu
   nodarbināšanu.

   (3) Izņēmuma gadījumos, ja viens no vecākiem (aizbildnis) devis rakstveida
   piekrišanu un saņemta Valsts darba inspekcijas atļauja, bērnu kā izpildītāju var
   nodarbināt kultūras, mākslas, sporta un reklāmas pasākumos, ja šāda nodarbināšana
   nav kaitīga bērna drošībai, veselībai, tikumībai un attīstībai. Šāda nodarbināšana
   nedrīkst kavēt bērna izglītošanos. Kārtību, kādā tiek izsniegtas atļaujas bērnu kā
   izpildītāju nodarbināšanai kultūras, mākslas, sporta un reklāmas pasākumos, kā arī
   atļaujā ietveramos ierobežojumus attiecībā uz darba apstākļiem un nodarbinātības
   noteikumiem nosaka Ministru kabinets.

   (4) Aizliegts nodarbināt pusaudžus darbos īpašos apstākļos, kas saistīti ar
   paaugstinātu risku viņu drošībai, veselībai, tikumībai un attīstībai. Pusaudzis šā
   likuma izpratnē ir persona vecumā no 15 līdz 18 gadiem, kura nav uzskatāma par bērnu
   šā panta pirmās daļas izpratnē. Darbus, kuros aizliegts nodarbināt pusaudžus, un
   izņēmumus, kad nodarbināšana šajos darbos ir atļauta saistībā ar pusaudža
   profesionālo apmācību, nosaka Ministru kabinets.

   (5) Darba devējam ir pienākums pirms darba līguma noslēgšanas informēt vienu no
   bērna vai pusaudža vecākiem (aizbildni) par darba vides riska novērtējumu un darba
   aizsardzības pasākumiem attiecīgajā darba vietā.

   (6) Personas, kuras ir jaunākas par 18 gadiem, pieņem darbā tikai pēc iepriekšējas
   medicīniskās apskates, un tām līdz 18 gadu vecuma sasniegšanai ik gadu jāveic
   obligātā medicīniskā apskate.

   (7) Darba devējam pēc ārsta atzinuma saņemšanas aizliegts nodarbināt grūtnieces un
   sievietes pēcdzemdību periodā līdz vienam gadam, bet, ja sieviete baro bērnu ar
   krūti, — visā barošanas laikā, ja tiek atzīts, ka attiecīgā darba veikšana rada
   draudus sievietes vai viņas bērna drošībai un veselībai. Jebkurā gadījumā ir
   aizliegts nodarbināt grūtnieci divas nedēļas pirms paredzamajām dzemdībām un
   sievieti divas nedēļas pēc dzemdībām. Paredzamo dzemdību laiku un dzemdību faktu
   apstiprina ārsta atzinums.

   (8) Ārzemnieku atļauts nodarbināt tikai tad, ja viņam ir piešķirtas tiesības uz
   nodarbinātību, ko apliecina atbilstošs ieraksts ārzemniekam izsniegtajā vīzā vai
   uzturēšanās atļaujā, izņemot normatīvajos aktos noteiktos gadījumus, kad
   apliecinājums par tiesībām uz nodarbinātību pie noteikta darba devēja un noteiktā
   specialitātē (profesijā) nav nepieciešams. Šis noteikums neattiecas uz Eiropas
   Savienības pilsoņiem un personām, kurām ir brīvas pārvietošanās tiesības Eiropas
   Savienībā atbilstoši Eiropas Parlamenta un Padomes 2006.gada 15.marta regulas Nr.
   562/2006, ar kuru ievieš Kopienas Kodeksu par noteikumiem, kas reglamentē personu
   pārvietošanos pār robežām (Šengenas Robežu kodekss), 2.panta 5.punktam.

   (9) Aizliegts nodarbināt personu, kura nav tiesīga uzturēties Latvijas Republikā.

   (10) Darba devējs nav saucams pie atbildības par tādas personas nodarbināšanu, kura
   nav tiesīga uzturēties Latvijas Republikā, ja darba devējs ir izpildījis šā likuma
   35.panta trešajā daļā un 38.panta otrajā daļā minētos pienākumus, izņemot gadījumu,
   kad darba devējs zināja, ka uzrādītais dokuments, kas apliecina personas tiesības
   uzturēties Latvijas Republikā, ir viltots.

   (11) Pie administratīvās atbildības par tādas personas nodarbināšanu, kura nav
   tiesīga uzturēties Latvijas Republikā, ir saucama arī persona, kura darba devējam kā
   apakšuzņēmējam ir tieši nodevusi pilnīgu vai daļēju līgumsaistību izpildi, kā arī
   persona, kura ir sākotnējo līgumsaistību izpildītājs, un jebkurš cits iesaistītais
   apakšuzņēmējs, ja viņi par šādu prettiesisku nodarbināšanu zināja, izņemot gadījumu,
   kad viņi veikuši nepieciešamos pasākumus, lai novērstu šādu prettiesisku
   nodarbināšanu.

   (12) Darba devējs nepielaiž darbinieku pie nolīgtā darba, ja darbinieks nespēj veikt
   nolīgto darbu veselības stāvokļa dēļ un to apliecina ārsta atzinums. Darba devējam
   ir pienākums izmaksāt darbiniekam šā likuma 74.panta trešajā daļā noteikto atlīdzību
   par laiku, kurā darbinieks nav pielaists pie darba.

   (Ar grozījumiem, kas izdarīti ar 22.04.2004., 16.06.2011. un 23.10.2014. likumu, kas
   stājas spēkā 01.01.2015.)

   38.pants. Ziņas par pretendentu un darbā pieteikšanās dokumenti

   (1) Lai izraudzītos nākamo darbinieku, darba devējam ir tiesības atbilstoši šā
   likuma 33., 35. un 36.pantam iegūtās ziņas, kā arī pretendenta iesniegtos darbā
   pieteikšanās dokumentus nodot tikai tām personām, kas uzņēmumā darba devēja uzdevumā
   sagatavo lēmumu par darbinieka pieņemšanu darbā. Minētās ziņas un dokumentus drīkst
   darīt zināmus trešajām personām tikai ar pretendenta piekrišanu.

   (2) Darba devējam ir pienākums nodrošināt šā likuma 35.panta trešajā daļā minēto
   dokumentu kopiju vai atbilstošas informācijas uzglabāšanu visā ārzemnieka
   nodarbināšanas laikā un to uzrādīšanu pēc uzraudzības un kontroles institūciju
   pieprasījuma.

   (Ar grozījumiem, kas izdarīti ar 16.06.2011. likumu, kas stājas spēkā 20.07.2011.)

   11.nodaļa
   Darba līguma noslēgšana

   39.pants. Darbinieka un darba devēja vienošanās

   Darba līgums uzskatāms par noslēgtu ar brīdi, kad darbinieks un darba devējs ir
   vienojušies par veicamo darbu un darba samaksu, kā arī darbinieka turpmāku
   pakļaušanos noteiktai darba kārtībai un darba devēja rīkojumiem.

   40.pants. Darba līguma forma

   (1) Darba līgums slēdzams rakstveidā pirms darba uzsākšanas.

   (2) Darba līgumā norāda:

   1) darbinieka vārdu, uzvārdu, personas kodu (ārzemniekam, kuram nav personas koda, —
   dzimšanas datumu), dzīvesvietu, darba devēja vārdu, uzvārdu (nosaukumu), personas
   kodu (ārzemniekam, kuram nav personas koda, — dzimšanas datumu) vai reģistrācijas
   numuru un adresi;

   2) darba tiesisko attiecību sākuma datumu;

   3) darba tiesisko attiecību paredzamo ilgumu (ja darba līgums noslēgts uz noteiktu
   laiku);

   4) darba vietu (ja darba pienākumu veikšana nav paredzēta kādā noteiktā darba vietā,
   to, ka darbinieku var nodarbināt dažādās vietās);

   5) darbinieka arodu, amatu, specialitāti (turpmāk - profesija) atbilstoši Profesiju
   klasifikatoram un vispārīgu nolīgtā darba raksturojumu;

   6) darba samaksas apmēru un izmaksas laiku;

   7) nolīgto dienas vai nedēļas darba laiku;

   8) ikgadējā apmaksātā atvaļinājuma ilgumu;

   9) darba līguma uzteikuma termiņu;

   10) uz darba koplīgumu, darba kārtības noteikumiem, kas piemērojami darba
   tiesiskajām attiecībām.

   (3) Šā panta otrās daļas 6., 7., 8. un 9.punktā minētās ziņas var aizstāt ar norādi
   uz attiecīgiem noteikumiem, kas ietverti normatīvajos aktos, darba koplīgumā, vai
   norādi uz darba kārtības noteikumiem.

   (4) Darba līgumā papildus šā panta otrajā daļā noteiktajām ziņām ietver arī citas
   ziņas, ja puses to uzskata par nepieciešamu.

   (5) Darba līgumu sagatavo divos eksemplāros, no kuriem viens glabājas pie
   darbinieka, otrs — pie darba devēja.

   (6) Darba devējam ir pienākums gādāt par darba līgumu noslēgšanu rakstveidā un veikt
   noslēgto darba līgumu uzskaiti.

   (7) Profesiju klasifikatoru, profesijai atbilstošus pamatuzdevumus un kvalifikācijas
   pamatprasības, Profesiju klasifikatora lietošanas un aktualizēšanas kārtību nosaka
   Ministru kabinets. Profesiju klasifikatorā neietver valsts drošības iestāžu
   darbinieku profesijas.

   (8) Darba līgumā, kuru slēdz darbaspēka nodrošināšanas pakalpojuma sniedzējs kā
   darba devējs un darbinieks, kas veiks darbu darbaspēka nodrošināšanas pakalpojuma
   saņēmēja labā un vadībā, papildus šā panta otrajā daļā minētajām ziņām norāda, ka
   darba devējs ir darbaspēka nodrošināšanas pakalpojuma sniedzējs, kā arī to, ka
   darbiniekam, veicot darbu, ir pienākums pakļauties arī darbaspēka nodrošināšanas
   pakalpojuma saņēmēja noteiktajai darba kārtībai un rīkojumiem, ciktāl tie nav
   pretrunā ar darba devēja rīkojumiem.

   (9) Darba līgumā neietver noteikumus par svešvalodas prasmi, ja tā nav pamatoti
   nepieciešama darba pienākumu veikšanai.

   (10) Darba līgums slēdzams valsts valodā. Ja darbinieks ir ārzemnieks, kurš
   pietiekamā līmenī nepārvalda valsts valodu, darba devējam ir pienākums rakstveidā
   informēt darbinieku viņam saprotamā valodā par darba līguma noteikumiem.

   (11) Darba devējam ir pienākums nodrošināt noslēgto darba līgumu uzrādīšanu pēc
   uzraudzības un kontroles institūciju pieprasījuma.

   (12) Ministru kabinets nosaka komercdarbības veidus, kuros darba devējam ir
   pienākums, noslēdzot darba līgumu, darbiniekam izsniegt darbinieka apliecību, kā arī
   nosaka darbinieka apliecībā ietveramo informāciju un šīs apliecības izsniegšanas
   noteikumus.

   (Ar grozījumiem, kas izdarīti ar 21.09.2006., 04.03.2010., 31.03.2011., 16.06.2011.
   un 23.10.2014. likumu, kas stājas spēkā 01.01.2015. Desmitā daļa stājas spēkā
   01.04.2015. Sk. Pārejas noteikumu 12.punktu)

   41.pants. Rakstveida formas neievērošanas sekas

   (1) Ja, noslēdzot darba līgumu, nav ievērota tā rakstveida forma, darbiniekam ir
   tiesības prasīt darba līguma izteikšanu rakstveidā. Šai nolūkā darbinieks var
   izmantot jebkurus pierādījumus, kas attiecas uz darba tiesisko attiecību pastāvēšanu
   un šo attiecību saturu.

   (2) Ja darbinieks un darba devējs vai vismaz viena no pusēm ir uzsākusi veikt
   nolīgtos pienākumus, rakstveida formai neatbilstošam darba līgumam ir tādas pašas
   tiesiskās sekas kā rakstveidā izteiktam darba līgumam.

   (3) Ja darba devējs nenodrošina darba līguma noslēgšanu rakstveidā un darba devējs
   vai darbinieks nevar pierādīt citu darba tiesisko attiecību pastāvēšanas ilgumu,
   noteikto darba laiku un darba samaksu, uzskatāms, ka darbinieks jau nodarbināts trīs
   mēnešus un viņam ir noteikts normālais darba laiks un minimālā mēneša darba alga.

   (Ar grozījumiem, kas izdarīti ar 04.03.2010. likumu, kas stājas spēkā 25.03.2010.)

   42.pants. Darba līguma spēkā neesamība

   (1) Darba līgums, kas ir pretrunā ar normatīvajiem aktiem, atzīstams par spēkā
   neesošu vienīgi uz turpmāko laiku, un darba devējam, ja viņš bijis vainīgs šāda
   līguma noslēgšanā un nav iespējams ar darbinieku noslēgt darba līgumu atbilstoši
   normatīvajiem aktiem, ir pienākums izmaksāt darbiniekam atlīdzību vismaz sešu mēnešu
   vidējās izpeļņas apmērā.

   (2) Kāda atsevišķa darba līgumā iekļauta noteikuma spēkā neesamība šaubu gadījumā
   neietekmē darba līguma spēku tā pārējā daļā.

   12.nodaļa
   Darba tiesisko attiecību ilgums

   43.pants. Darba līguma spēks laikā

   Darba līgumu slēdz uz nenoteiktu laiku, izņemot šā likuma 44.pantā noteiktos
   gadījumus.

   44.pants. Darba līgums uz noteiktu laiku

   (1) Darba līgumu uz noteiktu laiku var noslēgt, lai veiktu noteiktu īslaicīgu darbu,
   ar to saprotot:

   1) sezonas rakstura darbu;

   2) darbu tādās darbības jomās, kurās darba līgums parasti netiek slēgts uz
   nenoteiktu laiku, ņemot vērā attiecīgās nodarbošanās raksturu vai arī attiecīgā
   darba pagaidu raksturu;

   3) promesoša vai no darba atstādināta darbinieka aizvietošanu, kā arī tāda
   darbinieka aizvietošanu, kura pastāvīgā darba vieta kļuvusi brīva līdz brīdim, kad
   tiks pieņemts darbā jauns darbinieks;

   4) gadījuma darbu, kas uzņēmumā parasti netiek veikts;

   5) noteiktu pagaidu darbu, kas saistīts ar uzņēmuma darbības apjoma īslaicīgu
   paplašināšanos vai ražošanas apjoma pieaugumu;

   6) neatliekamu darbu, lai novērstu nepārvaramas varas, nejauša notikuma vai citu
   ārkārtēju apstākļu izraisītas sekas, kuras nelabvēlīgi ietekmē vai var ietekmēt
   parasto darba gaitu uzņēmumā;

   7) bezdarbniekam paredzētu algotu pagaidu vai citu darbu saistībā ar viņa dalību
   aktīvajos nodarbinātības pasākumos vai darbu, kas saistīts ar aktīvo nodarbinātības
   pasākumu īstenošanu;

   8) profesionālās vai akadēmiskās izglītības iestādes izglītojamā darbu, ja tas
   saistīts ar sagatavošanos darbībai noteiktā profesijā vai studiju virzienā.

   (2) Šā panta pirmās daļas 1. un 2.punktā minētos darbus nosaka Ministru kabinets.

   (3) (Izslēgta ar 23.10.2014. likumu)

   (4) Uz noteiktu laiku noslēgtā darba līgumā norāda darba līguma beigu termiņu vai
   arī apstākļus, kas liecina par attiecīgā darba pabeigšanu.

   (5) Ja darba līgumā nav norādīts laiks, uz kādu tas noslēgts, vai arī ja atbilstoši
   apstākļiem nav pieļaujama darba līguma noslēgšana uz noteiktu laiku, līgums
   atzīstams par noslēgtu uz nenoteiktu laiku. Šajā gadījumā attiecīgi piemērojami šā
   likuma 122. un 123.panta noteikumi. Prasības termiņš sākas ar dienu, kad beidzies
   termiņš, uz kādu noslēgts darba līgums. Šie noteikumi neattiecas uz personām, kuras
   norādītas šā panta trešajā daļā.

   (6) Uz darbinieku, ar kuru noslēgts darba līgums uz noteiktu laiku, attiecināmi tādi
   paši noteikumi kā uz darbinieku, ar kuru noslēgts darba līgums uz nenoteiktu laiku.

   (7) Darba devējs informē darbinieku, ar kuru noslēgts darba līgums uz noteiktu
   laiku, par brīvajām darba vietām uzņēmumā, kurās darbinieku var nodarbināt uz
   nenoteiktu laiku. Darba devējs informē darbinieku pārstāvjus par iespējām uzņēmumā
   nodarbināt darbiniekus uz noteiktu laiku, ja darbinieku pārstāvji šādu informāciju
   pieprasa.

   (Ar grozījumiem, kas izdarīti ar 22.04.2004., 13.10.2005., 21.09.2006., 04.03.2010.
   un 23.10.2014. likumu, kas stājas spēkā 01.01.2015.)

   45.pants. Uz noteiktu laiku noslēgta darba līguma termiņš

   (1) Uz noteiktu laiku noslēgta darba līguma termiņš nevar būt ilgāks par pieciem
   gadiem (ieskaitot termiņa pagarinājumus), ja citā likumā nav noteikts cits darba
   līguma termiņš. Par darba līguma termiņa pagarināšanu uzskatāma arī jauna darba
   līguma noslēgšana ar to pašu darba devēju, ja laikposmā no iepriekšējā darba līguma
   noslēgšanas dienas līdz jaunā darba līguma noslēgšanas dienai tiesiskās attiecības
   nav bijušas pārtrauktas ilgāk par 60 dienām pēc kārtas.

   (2) Termiņš, uz kādu noslēgts darba līgums, lai veiktu sezonas rakstura darbu
   (ieskaitot termiņa pagarinājumus), nevar būt ilgāks par 10 mēnešiem viena gada
   laikā.

   (3) Saskaņā ar šā likuma 44.panta pirmās daļas 3.punktu noslēgtā darba līguma
   termiņu, ja nepieciešams, var pagarināt, pārsniedzot šā panta pirmajā daļā minēto
   termiņu. Ja promesošais vai no darba atstādinātais darbinieks kādu apstākļu dēļ
   neturpina vai nevar turpināt darba tiesiskās attiecības, viņu aizvietojošā
   darbinieka darba līgums uzskatāms par noslēgtu uz nenoteiktu laiku.

   (4) Ja, beidzoties termiņam, uz kādu noslēgts darba līgums, neviena no pusēm nav
   pieprasījusi izbeigt darba līgumu un darba tiesiskās attiecības faktiski turpinās,
   darba līgums uzskatāms par noslēgtu uz nenoteiktu laiku.

   (Ar grozījumiem, kas izdarīti ar 13.10.2005., 21.09.2006. un 23.10.2014. likumu, kas
   stājas spēkā 01.01.2015.)

   13.nodaļa
   Pārbaude, pieņemot darbā

   46.pants. Pārbaudes noteikšana

   (1) Noslēdzot darba līgumu, var noteikt pārbaudi, lai noskaidrotu, vai darbinieks
   atbilst viņam uzticētā darba veikšanai. Ja pārbaudes noteikšana nav norādīta darba
   līgumā, tas uzskatāms par noslēgtu bez pārbaudes. Pārbaudi nenosaka personām, kuras
   ir jaunākas par 18 gadiem.

   (2) Pārbaudes termiņš nedrīkst būt ilgāks par trim mēnešiem. Minētajā termiņā
   neieskaita pārejošas darbnespējas laiku un citu laiku, kad darbinieks nav veicis
   darbu attaisnojošu iemeslu dēļ.

   47.pants. Pārbaudes sekas

   (1) Pārbaudes laikā darba devējam un darbiniekam ir tiesības rakstveidā uzteikt
   darba līgumu trīs dienas iepriekš. Darba devējam, uzteicot darba līgumu pārbaudes
   laikā, nav pienākums norādīt šāda uzteikuma iemeslu.

   (2) Ja nolīgtais pārbaudes termiņš ir beidzies un darbinieks turpina veikt darbu,
   atzīstams, ka viņš pārbaudi ir izturējis.

   48.pants. Atšķirīgas attieksmes aizlieguma pārkāpšana, uzteicot darba līgumu
   pārbaudes laikā

   Ja darba devējs, uzteicot darba līgumu pārbaudes laikā, ir pārkāpis atšķirīgas
   attieksmes aizliegumu, darbiniekam ir tiesības celt prasību tiesā viena mēneša laikā
   no dienas, kad viņš saņēmis darba devēja uzteikumu.

   (22.04.2004. likuma redakcijā, kas stājas spēkā 08.05.2004.)

   OTRĀ SADAĻA
   DARBINIEKA SAISTĪBA
   14.nodaļa
   Darbinieka saistības vispārīgie noteikumi

   49.pants. Darbinieka saistības izpildījuma noteikšana

   Darbinieka saistības izpildījuma veidu, apmēru, laiku un vietu darba līgumā nosaka
   darba devējs, ciktāl tas nav pretrunā ar normatīvajos aktos, darba koplīgumā vai
   darba kārtības noteikumos ietvertajām pavēlošajām vai aizliedzošajām normām.

   50.pants. Darbinieka rūpība

   (1) Darbiniekam ir pienākums veikt darbu ar tādu rūpību, kāda atbilstoši darba
   raksturam un darba veikšanai nepieciešamajām darbinieka spējām un piemērotībai būtu
   taisnīgi no viņa sagaidāma.

   (2) Darbiniekam, veicot darbu, ir pienākums rūpīgi izturēties pret darba devēja
   mantu.

   15.nodaļa
   Darbinieka saistības izpildījuma veids,
   apmērs, laiks un vieta

   51.pants. Izpildījuma veids un apmērs

   (1) Darbiniekam ir pienākums veikt tos darbus, kuri nepieciešami viņa saistības
   pienācīgam izpildījumam.

   (2) Darba devējam ir pienākums nodrošināt tādu darba organizāciju un darba
   apstākļus, lai darbinieks varētu izpildīt viņam noteikto darbu.

   (3) Darba normas nosaka un groza darba devējs, konsultējoties ar darbinieku
   pārstāvjiem. Par jaunu darba normu noteikšanu vai arī par esošo darba normu
   grozīšanu darba devējs paziņo darbiniekam ne vēlāk kā vienu mēnesi pirms jauno darba
   normu vai darba normu grozījumu stāšanās spēkā. Pagaidu un vienreizējās normas darba
   devējs paziņo darbiniekam pirms darba uzsākšanas, bet tās nevar noteikt ilgāk kā uz
   trim mēnešiem.

   (Ar grozījumiem, kas izdarīti ar 12.12.2002. likumu, kas stājas spēkā 01.01.2003.)

   52.pants. Izpildījuma laiks

   Darbiniekam ir pienākums veikt darbu noteiktā darba laika ietvaros. Ja atbilstoši
   darba līgumam attiecīgā darba veikšanai ir svarīgs izpildījuma pieņemšanas brīdis,
   darbinieks un darba devējs vienojas par noteiktu laiku, kādā šāds darbs izpildāms.

   53.pants. Izpildījuma vieta

   (1) Darbiniekam ir pienākums veikt darbu uzņēmumā, ja darbinieks un darba devējs nav
   vienojušies citādi.

   (2) Personu, kura ir jaunāka par 18 gadiem, var nosūtīt komandējumā vai darba
   braucienā, ja viens no vecākiem (aizbildnis) devis rakstveida piekrišanu.

   (3) Grūtnieci, sievieti pēcdzemdību periodā līdz vienam gadam un sievieti, kas baro
   bērnu ar krūti, var sūtīt komandējumā vai darba braucienā, ja viņa devusi rakstveida
   piekrišanu.

   (4) Darbiniekam, kas nosūtīts komandējumā vai darba braucienā, tā laikā saglabājas
   darba vieta (amats) un darba samaksa. Ja darbiniekam ir noteikta akorda alga, viņam
   izmaksā vidējo izpeļņu.

   (Ar grozījumiem, kas izdarīti ar 12.12.2002., 21.09.2006. un 04.03.2010. likumu, kas
   stājas spēkā 25.03.2010.)

   16.nodaļa
   Darba kārtība un darba devēja rīkojumi

   54.pants. Darba kārtība

   Darba kārtību uzņēmumā nosaka darba kārtības noteikumi, darba koplīgums, darba
   līgums un darba devēja rīkojumi.

   55.pants. Darba kārtības noteikumi

   (1) Darba devējs, kas uzņēmumā parasti nodarbina ne mazāk kā 10 darbiniekus,
   konsultējoties ar darbinieku pārstāvjiem, pieņem darba kārtības noteikumus. Darba
   kārtības noteikumi pieņemami ne vēlāk kā divu mēnešu laikā no uzņēmuma darbības
   uzsākšanas dienas.

   (2) Darba kārtības noteikumos, ja tas nav ietverts darba koplīgumā vai darba līgumā,
   paredz:

   1) darba laika sākumu un beigas, pārtraukumus darbā, kā arī darba nedēļas ilgumu;

   2) darba laika organizāciju uzņēmumā;

   3) darba samaksas izmaksas laiku, vietu un veidu;

   4) atvaļinājumu piešķiršanas vispārējo kārtību;

   5) darba aizsardzības pasākumus uzņēmumā;

   6) darbinieku uzvedības noteikumus un citus noteikumus, kas attiecas uz darba
   kārtību uzņēmumā.

   (3) Ar pieņemtajiem darba kārtības noteikumiem iepazīstina visus darbiniekus. Darba
   devējam ir pienākums gādāt par to, lai darba kārtības noteikumu teksts būtu pieejams
   ikvienam darbiniekam.

   (Ar grozījumiem, kas izdarīti ar 21.09.2006. likumu, kas stājas spēkā 25.10.2006.)

   56.pants. Darba devēja rīkojumu saturs un robežas

   (1) Darba devējs ar saviem rīkojumiem darba līguma ietvaros var precizēt darbinieka
   darba pienākumus.

   (2) Darba devējs ar saviem rīkojumiem darba līguma ietvaros var precizēt darba
   kārtības un darbinieka uzvedības noteikumus uzņēmumā.

   (3) Darba devējam nav tiesību prasīt, lai darbinieks veiktu darba līgumā neparedzētu
   darbu, izņemot šā likuma 57.pantā noteiktos gadījumus.

   57.pants. Darba līgumā neparedzēta darba veikšana

   (1) Darba devējam ir tiesības ne ilgāk kā uz vienu mēnesi viena gada laikā norīkot
   darbinieku darba līgumā neparedzēta darba veikšanai, lai novērstu nepārvaramas
   varas, nejauša notikuma vai citu ārkārtēju apstākļu izraisītas sekas, kuras
   nelabvēlīgi ietekmē vai var ietekmēt parasto darba gaitu uzņēmumā. Dīkstāves
   gadījumā darba devējam ir tiesības norīkot darbinieku darba līgumā neparedzēta darba
   veikšanai ne ilgāk kā uz diviem mēnešiem viena gada laikā.

   (2) Par darba līgumā neparedzētu darbu veikšanu darba devējam ir pienākums izmaksāt
   atbilstošu darba samaksu, kuras apmērs nedrīkst būt mazāks par darbinieka
   iepriekšējo vidējo izpeļņu.

   58.pants. Atstādināšana no darba

   (1) Atstādināšana no darba ir ar darba devēja rakstveida rīkojumu noteikts pagaidu
   aizliegums darbiniekam atrasties darba vietā un veikt darbu, par atstādināšanas
   laiku viņam neizmaksājot darba samaksu.

   (2) Darba devējam ir pienākums atstādināt darbinieku no darba, ja normatīvajos aktos
   noteiktajos gadījumos to pieprasa attiecīgi pilnvarota valsts institūcija.

   (3) Darba devējam ir tiesības atstādināt darbinieku no darba, ja šis darbinieks,
   veicot darbu vai arī atrodoties darba vietā, ir alkohola, narkotiku vai toksiska
   reibuma stāvoklī, kā arī citos gadījumos, kad darbinieka neatstādināšana no darba
   var kaitēt viņa paša vai trešo personu drošībai un veselībai, kā arī darba devēja
   vai trešo personu pamatotām interesēm.

   (4) Ja darbinieka atstādināšana no darba ir bijusi nepamatota darba devēja vainas
   dēļ, darba devējam ir pienākums izmaksāt darbiniekam vidējo izpeļņu par visu darba
   piespiedu kavējuma laiku, kā arī atlīdzināt ar atstādināšanu radušos zaudējumus.

   (5) Aizliegts atstādināt darbinieku ilgāk par trim mēnešiem, izņemot šā panta otrajā
   daļā noteiktos gadījumus.

   (6) Darba devējam ir pienākums izsniegt darbiniekam rakstveida rīkojumu, ar kuru
   darbinieks atstādināts no darba.

   (Ar grozījumiem, kas izdarīti ar 21.09.2006. un 23.10.2014. likumu, kas stājas spēkā
   01.01.2015.)

   TREŠĀ SADAĻA
   DARBA SAMAKSA
   17.nodaļa
   Darba samaksas vispārīgie noteikumi

   59.pants. Darba samaksas jēdziens

   Darba samaksa ir darbiniekam regulāri izmaksājamā atlīdzība par darbu, kura ietver
   darba algu un normatīvajos aktos, darba koplīgumā vai darba līgumā noteiktās
   piemaksas, kā arī prēmijas un jebkuru cita veida atlīdzību saistībā ar darbu.

   60.pants. Vienlīdzīga darba samaksa

   (1) Darba devējam ir pienākums noteikt vienlīdzīgu darba samaksu vīriešiem un
   sievietēm par tādu pašu darbu vai vienādas vērtības darbu.

   (2) Ja darba devējs pārkāpis šā panta pirmās daļas noteikumus, darbiniekam ir
   tiesības prasīt atlīdzību, kādu darba devējs parasti maksā par tādu pašu darbu vai
   vienādas vērtības darbu.

   (3) Darbinieks var celt šā panta otrajā daļā paredzēto prasību tiesā triju mēnešu
   laikā no dienas, kad viņš uzzināja vai viņam vajadzēja uzzināt par šā panta pirmās
   daļas noteikumu pārkāpumu.

   (Ar grozījumiem, kas izdarīti ar 04.03.2010. likumu, kas stājas spēkā 25.03.2010.)

   61.pants. Minimālā darba alga

   (1) Minimālā darba alga nedrīkst būt mazāka par valsts noteikto minimumu.

   (2) Minimālās mēneša darba algas apmēru normālā darba laika ietvaros, kā arī
   minimālās stundas tarifa likmes aprēķināšanu nosaka Ministru kabinets.

   (3) Minimālās mēneša darba algas noteikšanas un pārskatīšanas kārtību nosaka
   Ministru kabinets.

   (Ar grozījumiem, kas izdarīti ar 12.12.2002. un 23.10.2014. likumu, kas stājas spēkā
   01.01.2015. Otrās daļas jaunā redakcija stājas spēkā 01.01.2016. Sk. Pārejas
   noteikumu 14.punktu)

   62.pants. Darba samaksas organizācija

   (1) Laika algas sistēmu vai akorda algas sistēmu, kā arī piemaksu un prēmiju sistēmu
   uzņēmumā darba devējs organizē atbilstoši normatīvajiem aktiem un darba koplīgumam.

   (2) Laika algu aprēķina atbilstoši faktiski nostrādātajam darba laikam neatkarīgi no
   paveiktā darba daudzuma. Akorda algu aprēķina atbilstoši paveiktā darba daudzumam
   neatkarīgi no laika, kādā tas paveikts.

   (3) Ja grūtniecei, sievietei pēcdzemdību periodā līdz vienam gadam, bet, ja sieviete
   baro bērnu ar krūti, — visā barošanas laikā, bet ne ilgāk kā līdz bērna divu gadu
   vecumam, noteikta akorda alga un saskaņā ar ārsta atzinumu viņai tiek samazinātas
   darba normas, darba devējam ir pienākums samaksāt darbiniecei par šo periodu
   iepriekšējo vidējo izpeļņu.

   (4) Par jaunas darba samaksas sistēmas ieviešanu uzņēmumā, kā arī par grozījumiem
   pastāvošajā darba samaksas sistēmā darba devējam ir pienākums rakstveidā informēt
   darbiniekus vismaz vienu mēnesi iepriekš.

   (5) (Izslēgta ar 01.12.2009. likumu)

   (6) Intelektuālā darba novērtēšanas, kā arī fiziskā darba novērtēšanas un amatu
   kvalifikācijas kategoriju noteikšanas pamatmetodiku no valsts budžeta finansējamo
   institūciju darbiniekiem nosaka Ministru kabinets.

   (7) (Izslēgta ar 01.12.2009. likumu)

   (Ar grozījumiem, kas izdarīti ar 12.12.2002., 13.10.2005., 01.12.2009. un
   23.10.2014. likumu, kas stājas spēkā 01.01.2015.)

   63.pants. Darba samaksa personām, kuras ir jaunākas par 18 gadiem

   (1) Pusaudžiem, kas tiek nodarbināti šā likuma 132.panta pirmajā un trešajā daļā
   noteiktā darba laika ietvaros, mēneša darba alga nedrīkst būt mazāka par Ministru
   kabineta noteikto minimālo mēneša darba algu normālā darba laika ietvaros.

   (2) Ja pusaudzis papildus vidējās izglītības vai profesionālās izglītības ieguvei
   arī strādā, viņam par veikto darbu samaksā atbilstoši nostrādātajam laikam. Šajā
   gadījumā pusaudzim noteiktā stundas tarifa likme nedrīkst būt mazāka par Ministru
   kabineta noteikto minimālo stundas tarifa likmi normālā darba laika ietvaros.

   (3) Bērniem par darbu samaksā atbilstoši paveiktajam darbam.

   64.pants. Izziņa par darba samaksu, valsts sociālās apdrošināšanas obligāto iemaksu
   veikšanu un darba attiecībām

   Darba devējs pēc darbinieka rakstveida pieprasījuma piecu darba dienu laikā izsniedz
   šim darbiniekam izziņu par viņa darba samaksu, valsts sociālās apdrošināšanas
   obligāto iemaksu veikšanu, darba tiesisko attiecību ilgumu un profesiju.

   (04.03.2010. likuma redakcijā, kas stājas spēkā 25.03.2010.)

   18.nodaļa
   Piemaksas

   65.pants. Piemaksa par papildu darbu

   (1) Darbiniekam, kas pie viena un tā paša darba devēja līdztekus nolīgtajam
   pamatdarbam veic papildu darbu, ir tiesības saņemt atbilstošu piemaksu par šāda
   darba veikšanu.

   (2) Šā panta pirmajā daļā noteiktās piemaksas apmēru nosaka darba koplīgumā vai
   darba līgumā.

   66.pants. Piemaksa par darbu, kas saistīts ar īpašu risku

   (1) Darbiniekam, kas veic ar īpašu risku saistītu darbu (darbu, kas saskaņā ar darba
   vides risku novērtējumu saistīts ar paaugstinātu psiholoģisko vai fizisko slodzi vai
   paaugstinātu risku darbinieka drošībai un veselībai, ko nevar novērst vai samazināt
   līdz pieļaujamam līmenim ar citiem darba aizsardzības pasākumiem), nosaka piemaksu.

   (2) Piemaksas apmēru nosaka darba koplīgumā, darba kārtības noteikumos, darba līgumā
   vai ar darba devēja rīkojumu.

   (04.03.2010. likuma redakcijā, kas stājas spēkā 25.03.2010.)

   67.pants. Piemaksa par nakts darbu

   (1) Darbinieks, kas veic nakts darbu, saņem piemaksu ne mazāk kā 50 procentu apmērā
   no viņam noteiktās stundas vai dienas algas likmes, bet, ja nolīgta akorda alga, —
   piemaksu ne mazāk kā 50 procentu apmērā no akorddarba izcenojuma par paveiktā darba
   daudzumu.

   (2) Darba koplīgumā vai darba līgumā var noteikt lielāku piemaksu par nakts darbu.

   68.pants. Piemaksa par virsstundu darbu vai darbu svētku dienā

   (1) Darbinieks, kas veic virsstundu darbu vai darbu svētku dienā, saņem piemaksu ne
   mazāk kā 100 procentu apmērā no viņam noteiktās stundas vai dienas algas likmes,
   bet, ja nolīgta akorda alga, — ne mazāk kā 100 procentu apmērā no akorddarba
   izcenojuma par paveiktā darba daudzumu.

   (2) Darba koplīgumā vai darba līgumā var noteikt lielāku piemaksu par virsstundu
   darbu vai darbu svētku dienā.

   (22.04.2004. likuma redakcijā, kas stājas spēkā 08.05.2004.)

   19.nodaļa
   Darba samaksas izmaksa

   69.pants. Darba samaksas izmaksas laiks

   (1) Darba devējam ir pienākums izmaksāt darba samaksu ne retāk kā divas reizes
   mēnesī, ja darbinieks un darba devējs nav vienojušies par darba samaksas izmaksu
   reizi mēnesī.

   (2) Ja darba samaksas izmaksas laiks nav nolīgts vai tā aprēķināma par noteiktu
   laikposmu, darba samaksa atbilstoši paveiktajam darbam izmaksājama pēc darba
   pabeigšanas vai attiecīgā laikposma beigšanās, bet ne retāk kā reizi mēnesī.

   (3) Ja darba samaksas izmaksas diena sakrīt ar nedēļas atpūtas dienu vai svētku
   dienu, darba samaksu izmaksā pirms attiecīgās dienas.

   (4) Samaksu par atvaļinājuma laiku un darba samaksu par līdz atvaļinājumam
   nostrādāto laiku izmaksā ne vēlāk kā vienu dienu pirms atvaļinājuma. Pēc darbinieka
   rakstveida pieprasījuma samaksu par atvaļinājuma laiku un darba samaksu par laiku,
   kas nostrādāts līdz atvaļinājumam, var izmaksāt citā laikā, bet ne vēlāk kā nākamajā
   darba samaksas izmaksas dienā.

   (5) Darba samaksa un ar to saistītās valsts sociālās apdrošināšanas obligātās
   iemaksas ir pirmās kārtas maksājumi, ko veic darba devējs.

   (Ar grozījumiem, kas izdarīti ar 23.10.2014. likumu, kas stājas spēkā 01.01.2015.)

   70.pants. Darba samaksas izmaksas veids

   Darba samaksa aprēķināma un izmaksājama skaidrā naudā. Darba devējam ir tiesības
   izmaksāt darba samaksu bezskaidrā naudā ar pārskaitījumu tikai tad, ja darbinieks un
   darba devējs par to ir noteikti vienojušies.

   71.pants. Darba samaksas aprēķins

   Izmaksājot darba samaksu, darba devējs izsniedz darba samaksas aprēķinu, kurā
   norādīta izmaksātā darba samaksa, ieturētie nodokļi un veiktās valsts sociālās
   apdrošināšanas obligātās iemaksas, kā arī nostrādātās stundas, tajā skaitā
   virsstundas, nakts laikā un svētku dienās nostrādātās stundas. Pēc darbinieka
   pieprasījuma darba devējam ir pienākums šo aprēķinu izskaidrot.

   (Ar grozījumiem, kas izdarīti ar 04.03.2010. likumu, kas stājas spēkā 25.03.2010.)

   72.pants. Darba samaksas izmaksa darbinieka saistības nepienācīga izpildījuma
   gadījumā

   (1) Ja nolīgta laika alga, darbinieka saistības nepienācīga izpildījuma gadījumā
   darba devējam ir pienākums izmaksāt darba samaksu atbilstoši faktiski nostrādātajam
   darba laikam. Atlīdzību par zaudējumiem, kas darba devējam radušies darbinieka
   saistības nepienācīga izpildījuma dēļ, darba devējs var ieturēt no darbiniekam
   izmaksājamās darba samaksas atbilstoši šā likuma 79.panta noteikumiem.

   (2) Ja nolīgta akorda alga, darbinieka saistības daļēja izpildījuma gadījumā darba
   devējam ir tiesības izmaksāt darba samaksu atbilstoši paveiktā darba daudzumam.
   Atlīdzību par zaudējumiem, kas darba devējam radušies darbinieka saistības
   nekvalitatīva izpildījuma dēļ, darba devējs var ieturēt no darbiniekam izmaksājamās
   darba samaksas atbilstoši šā likuma 79.panta noteikumiem.

   73.pants. Ikgadējā apmaksātā atvaļinājuma un papildatvaļinājuma apmaksa

   Darba devējam ir pienākums izmaksāt darbiniekam vidējo izpeļņu par laiku, kad
   darbinieks atrodas ikgadējā apmaksātā atvaļinājumā vai papildatvaļinājumā.

   (21.09.2006. likuma redakcijā, kas stājas spēkā 25.10.2006.)

   74.pants. Atlīdzība gadījumos, kad darbinieks neveic darbu attaisnojošu iemeslu dēļ

   (1) Darba devējam ir pienākums izmaksāt šā panta trešajā daļā noteikto atlīdzību, ja
   darbinieks neveic darbu attaisnojošu iemeslu dēļ, īpaši gadījumos, kad darbinieks:

   1) pamatojoties uz attiecīgu darba devēja rīkojumu, veic veselības pārbaudi
   ārstniecības iestādē;

   2) iepriekš par to paziņojot darba devējam, ārstniecības iestādē nodod asinis vai
   asins komponentus;

   3) pamatojoties uz attiecīgu darba devēja rīkojumu, darba laika ietvaros piedalās
   profesionālajā apmācībā vai kvalifikācijas paaugstināšanā;

   4) ne ilgāk kā divas darba dienas neveic darbu sakarā ar laulātā, vecāku, bērna vai
   cita tuva ģimenes locekļa nāvi;

   5) ne ilgāk kā vienu darba dienu neveic darbu sakarā ar pārcelšanos uz citu
   dzīvesvietu tajā pašā apdzīvotajā vietā pēc darba devēja iniciatīvas vai - ne ilgāk
   kā divas darba dienas - sakarā ar pārcelšanos uz citu dzīvesvietu citā apdzīvotajā
   vietā;

   6) pamatojoties uz izsaukumu, ierodas izziņas iestādē, prokuratūrā vai tiesā;

   7) piedalās tādu nepārvaramas varas, nejauša notikuma vai citu ārkārtējo apstākļu
   izraisītu seku novēršanā, kuras apdraud vai var apdraudēt sabiedrisko drošību vai
   kārtību;

   8) neveic darbu svētku dienā, kas iekrīt darbiniekam noteiktajā darba dienā;

   9) (izslēgts ar 04.03.2010. likumu).

   (2) Darbinieka saistība uzskatāma par izpildītu un darba devējam ir pienākums
   izmaksāt šā panta trešajā daļā noteikto atlīdzību arī tad, ja darba devējs
   darbinieku nenodarbina vai arī neveic darbinieka saistības izpildījuma pieņemšanai
   nepieciešamās darbības (dīkstāve). Par dīkstāvi, kas radusies darbinieka vainas dēļ,
   viņš šo atlīdzību nesaņem.

   (3) Ja darbiniekam ir noteikta laika alga, šā panta pirmajā un otrajā daļā minētajos
   gadījumos viņam izmaksā noteikto darba samaksu. Ja darbiniekam ir noteikta akorda
   alga, šā panta pirmajā un otrajā daļā minētajos gadījumos viņam izmaksā vidējo
   izpeļņu.

   (4) Šā panta pirmās daļas 6. un 7.punktā noteiktajos gadījumos darbiniekam šā panta
   trešajā daļā noteikto atlīdzību izmaksā darba devējs, kuram to atlīdzina attiecīgā
   valsts institūcija. Kārtību, kādā valsts institūcija darba devējam atlīdzina
   darbiniekam izmaksājamo atlīdzību, nosaka Ministru kabinets.

   (5) Šā panta pirmās daļas noteikumi neattiecas uz gadījumiem, kad darbinieks neveic
   darbu pārejošas darbnespējas dēļ.

   (6) Darbiniekam pēc asins vai asins komponentu nodošanas ārstniecības iestādē ir
   tiesības uz atpūtas dienu. Darbiniekam un darba devējam vienojoties, šo atpūtas
   dienu var piešķirt citā laikā, bet ne vēlāk kā viena gada laikā pēc asins vai asins
   komponentu nodošanas ārstniecības iestādē. Darba devējam ir pienākums apmaksāt ne
   vairāk kā piecas šādas dienas kalendāra gada laikā, izmaksājot šā panta trešajā daļā
   noteikto atlīdzību, ja darba līgumā vai darba koplīgumā nav noteikts lielāks
   apmaksāto atpūtas dienu skaits.

   (7) Darbaspēka nodrošināšanas pakalpojuma sniedzēja darbiniekam laikposmā starp
   norīkojumiem neatkarīgi no nolīgtā darba laika izmaksā atlīdzību, kas nav mazāka par
   valstī noteikto minimālo mēneša darba algu, proporcionāli laikposmam starp
   norīkojumiem.

   (21.09.2006. likuma redakcijā ar grozījumiem, kas izdarīti ar 04.03.2010.,
   16.06.2011. un 23.10.2014. likumu, kas stājas spēkā 01.01.2015.)

   75.pants. Vidējās izpeļņas aprēķināšana

   (1) Visos gadījumos, kad darbiniekam saskaņā ar šo likumu izmaksājama vidējā
   izpeļņa, tā aprēķināma par pēdējiem sešiem kalendāra mēnešiem no darba algas, no
   normatīvajos aktos, darba koplīgumā vai darba līgumā noteiktajām piemaksām, kā arī
   no prēmijām.

   (2) Ja pēdējo sešu vai vairāk mēnešu laikā darbinieks nav strādājis un viņam nav
   izmaksāta darba samaksa, vidējo izpeļņu aprēķina no darba samaksas par darbu sešos
   kalendāra mēnešos pirms attaisnotās prombūtnes perioda sākuma. Ja darbinieks pirms
   attaisnotās prombūtnes perioda sākuma ir strādājis mazāk par sešiem mēnešiem, vidējo
   izpeļņu aprēķina no darba samaksas par periodu, kurā darbinieks ir strādājis. Ja
   aprēķinātā mēneša vidējā izpeļņa par darbu normāla darba laika ietvaros ir mazāka
   nekā spēkā esošā minimālā mēneša darba alga, mēneša vidējā izpeļņa izmaksājama spēkā
   esošās minimālās mēneša darba algas apmērā.

   (3) Mēneša vidējo izpeļņu aprēķina, dienas vidējo izpeļņu reizinot ar mēneša vidējo
   darba dienu skaitu pēdējos sešos kalendāra mēnešos (saskaitot darba dienas pēdējos
   sešos kalendāra mēnešos un šo kopsummu dalot ar seši).

   (4) Dienas vidējo izpeļņu aprēķina, pēdējo sešu kalendāra mēnešu darba samaksas
   kopsummu dalot ar šajā periodā nostrādāto dienu skaitu. Ja darbiniekam ir noteikts
   summētais darba laiks, dienas vidējo izpeļņu aprēķina, stundas vidējo izpeļņu
   reizinot ar vidējo nostrādāto stundu skaitu darba dienā, kuru aprēķina, pēdējo sešu
   mēnešu laikā nostrādāto stundu skaitu dalot ar kalendāra darba dienu skaitu (izņemot
   attaisnotu prombūtni) pēdējo sešu mēnešu laikā. Nostrādāto dienu skaitā neietilpst
   pārejošas darbnespējas dienas, atvaļinājuma dienas un dienas, kad darbinieks nav
   veicis darbu šā likuma 74.panta pirmajā un sestajā daļā minētajos gadījumos.

   (5) Stundas vidējo izpeļņu aprēķina, pēdējo sešu kalendāra mēnešu darba samaksas
   kopsummu dalot ar šajā periodā nostrādāto stundu skaitu.

   (6) Ja darbinieks ir nodarbināts mazāk par sešiem mēnešiem, dienas vai stundas
   vidējo izpeļņu aprēķina no darba samaksas par nostrādātajām dienām vai stundām, tās
   kopsummu dalot attiecīgi ar šajā periodā nostrādāto dienu vai stundu skaitu. Šo
   noteikumu piemēro arī tad, ja darbinieks ir nodarbināts mazāk par sešiem mēnešiem
   pēc vismaz 12 mēnešu ilgas attaisnotas prombūtnes.

   (7) Izmaksājamās vidējās izpeļņas summu aprēķina, dienas (stundas, mēneša) vidējo
   izpeļņu reizinot ar to dienu (stundu, mēnešu) skaitu, par kurām darbiniekam
   izmaksājama vidējā izpeļņa.

   (8) Par ikgadējā apmaksātā atvaļinājuma vai apmaksātā papildatvaļinājuma laiku
   izmaksājamās samaksas summu aprēķina, dienas vai stundas vidējo izpeļņu reizinot ar
   darba dienu vai stundu skaitu atvaļinājuma laikā.

   (23.10.2014. likuma redakcijā, kas stājas spēkā 01.01.2015.)

   75.^1 pants. Darba samaksas izmaksa, ja nodarbināta persona, kura nav tiesīga
   uzturēties Latvijas Republikā

   (1) Ja darba devējs nodarbinājis personu, kura nav tiesīga uzturēties Latvijas
   Republikā, viņam ir pienākums izmaksāt šai personai visu neizmaksāto darba samaksu.

   (2) Ja personu, kura nav tiesīga uzturēties Latvijas Republikā, ir nodarbinājis
   darba devējs, kuram kā apakšuzņēmējam ir nodota pilnīga vai daļēja līgumsaistību
   izpilde, tad par šā panta pirmajā daļā minētās neizmaksātās darba samaksas izmaksu
   solidāri atbild darba devējs un persona, kura darba devējam ir tieši nodevusi
   pilnīgu vai daļēju līgumsaistību izpildi.

   (3) Ja darba devējs, kuram kā apakšuzņēmējam ir nodota pilnīga vai daļēja
   līgumsaistību izpilde, ir nodarbinājis personu, kura nav tiesīga uzturēties Latvijas
   Republikā, tad par šā panta pirmajā daļā minētās neizmaksātās darba samaksas izmaksu
   solidāri ar darba devēju atbild persona, kura ir sākotnējo līgumsaistību
   izpildītājs, un jebkurš cits iesaistītais apakšuzņēmējs, ja viņi par šādu
   prettiesisku nodarbināšanu zināja.

   (4) Ja persona, kura darba devējam kā apakšuzņēmējam ir tieši nodevusi pilnīgu vai
   daļēju līgumsaistību izpildi, kā arī persona, kura ir sākotnējo līgumsaistību
   izpildītājs, un jebkurš cits iesaistītais apakšuzņēmējs ir veikuši nepieciešamos
   pasākumus, lai novērstu tādu personu nodarbināšanu, kuras nav tiesīgas uzturēties
   Latvijas Republikā, tie nav solidāri atbildīgi par šā panta pirmajā daļā minētās
   neizmaksātās darba samaksas izmaksu.

   (16.06.2011. likuma redakcijā, kas stājas spēkā 20.07.2011.)

   20.nodaļa
   Darbinieka izdevumu atlīdzināšana

   76.pants. Izdevumi

   (1) Darba devējam ir pienākums atlīdzināt tos darbinieka izdevumus, kuri atbilstoši
   darba līguma noteikumiem nepieciešami darba veikšanai vai arī ir radušies ar darba
   devēja piekrišanu, īpaši izdevumus, kas:

   1) ir saistīti ar darbinieka komandējumu vai darba braucienu;

   2) darbiniekam radušies, pārceļoties uz citu dzīvesvietu pēc darba devēja
   iniciatīvas;

   3) darbiniekam radušies sakarā ar viņam piederoša darba aprīkojuma (kas atbilstoši
   darba līgumam tiek izmantots darba vajadzībām) nolietošanos (amortizāciju).

   (2) Pēc darbinieka pieprasījuma darba devējam ir pienākums izmaksāt paredzamajiem
   izdevumiem atbilstošu avansu.

   (3) (Izslēgta ar 21.09.2006. likumu)

   (Ar grozījumiem, kas izdarīti ar 12.12.2002. un 21.09.2006. likumu, kas stājas spēkā
   25.10.2006.)

   77.pants. Zaudējumi

   (1) Darba devējam ir pienākums atlīdzināt tos zaudējumus, kuri darbiniekam, veicot
   darbu, radušies sakarā ar viņam piederoša darba aprīkojuma bojājumu vai bojāeju un
   par kuriem darbinieks nav vainojams. Šādus darbinieka zaudējumus darba devējs
   atlīdzina arī tad, ja viņš pats — ar saviem rīkojumiem vai nenodrošinot pienācīgus
   darba apstākļus — bijis vainīgs to nodarīšanā.

   (2) Darba devējs atlīdzina šā panta pirmajā daļā minētos zaudējumus tikai tādā
   gadījumā, ja darbiniekam piederošā darba aprīkojuma izmantošana ir nolīgta.

   21.nodaļa
   Ieturējumi no darba samaksas un to ierobežojumi

   78.pants. Ieturējumi, kas izriet no darba devēja atprasījuma tiesībām

   (1) Ieturējumus, kas izriet no darba devēja atprasījuma tiesībām, var izdarīt no
   darbiniekam izmaksājamās darba samaksas, lai atprasītu:

   1) summas, kas pārmaksātas darba devēja maldības dēļ, ja darbinieks par šo
   pārmaksājumu ir zinājis vai viņam atbilstoši apstākļiem to vajadzēja zināt vai ja
   pārmaksājums pamatojas uz tādiem apstākļiem, kuros vainojams darbinieks;

   2) avansu, kas izmaksāts uz darba samaksas rēķina, kā arī neizlietoto un laikā
   neatmaksāto avansu, kas izmaksāts darbiniekam sakarā ar komandējumu vai darba
   braucienu vai arī citu paredzamo izdevumu segšanai;

   3) izmaksāto vidējo izpeļņu par neatstrādātajām atvaļinājuma dienām, ja darbinieku
   atlaiž no darba pirms tā darba gada beigām, par kuru viņš jau saņēmis atvaļinājumu,
   izņemot gadījumu, kad darba līgums tiek uzteikts, pamatojoties uz šā likuma
   101.panta pirmās daļas 6., 7., 9. vai 10.punktu.

   (2) Šā panta pirmās daļas 1. un 2.punktā paredzētajos gadījumos darba devējs var dot
   rakstveida rīkojumu par ieturējumu izdarīšanu ne vēlāk kā divu mēnešu laikā no
   pārmaksātās summas izmaksas dienas vai avansa atmaksāšanai noteiktā termiņa
   izbeigšanās dienas. Par šāda rīkojuma izdošanu darba devējs nekavējoties paziņo
   darbiniekam.

   (3) Ja darbinieks apstrīd šā panta pirmās daļas 1. un 2.punktā paredzēto darba
   devēja atprasījuma tiesību pamatu vai apmēru, darba devējs var celt atbilstošu
   prasību tiesā divu gadu laikā no pārmaksātās summas izmaksas dienas vai avansa
   atmaksāšanai noteiktā termiņa izbeigšanās dienas.

   79.pants. Ieturējumi, lai atlīdzinātu darba devējam radušos zaudējumus

   (1) Darba devējam ir tiesības ieturēt no darbiniekam izmaksājamās darba samaksas to
   zaudējumu atlīdzību, kas viņam radušies darbinieka prettiesiskas, vainojamas rīcības
   dēļ. Šāda ieturējuma izdarīšanai nepieciešama darbinieka rakstveida piekrišana.

   (2) Ja darbinieks apstrīd darba devējam radušos zaudējumu atlīdzības prasījuma
   pamatu vai apmēru, darba devējs var celt atbilstošu prasību tiesā divu gadu laikā no
   zaudējumu nodarīšanas dienas.

   80.pants. No darba samaksas izdarāmo ieturējumu ierobežojumi

   (1) Ja atbilstoši šā likuma 79.panta pirmajai daļai darba devējs veic ieturējumus no
   darbiniekam izmaksājamās darba samaksas, lai atlīdzinātu darba devējam radušos
   zaudējumus, šie ieturējumi nedrīkst pārsniegt 20 procentus no darbiniekam
   izmaksājamās mēneša darba samaksas. Jebkurā gadījumā darbiniekam saglabājama darba
   samaksa minimālās mēneša darba algas apmērā un par katru apgādībā esošu nepilngadīgo
   bērnu līdzekļi valsts sociālā nodrošinājuma pabalsta apmērā.

   (2) Saskaņā ar izpildu dokumentiem izdarāmo ieturējumu apmēru no darba samaksas
   nosaka atbilstoši Civilprocesa likumam.

   (3) Aizliegts izdarīt ieturējumus no atlaišanas pabalsta, atlīdzības par darbinieka
   izdevumiem un citām darbiniekam izmaksājamām summām, uz kurām saskaņā ar
   Civilprocesa likumu nedrīkst vērst piedziņu.

   (23.10.2014. likuma redakcijā, kas stājas spēkā 01.01.2015.)

   CETURTĀ SADAĻA
   DARBINIEKA PIENĀKUMI UN TIESĪBAS
   22.nodaļa
   Darbinieka pienākumi

   81.pants. Darba gaita

   (1) Darbiniekam savu darba pienākumu ietvaros ir pienākums rūpēties par to, lai pēc
   iespējas novērstu vai mazinātu šķēršļus, kas nelabvēlīgi ietekmē vai var ietekmēt
   parasto darba gaitu uzņēmumā, kā arī par to, lai pēc iespējas novērstu vai mazinātu
   draudošus vai jau radušos zaudējumus. Izņēmums pieļaujams tikai tajā gadījumā, kad
   šāda rīcība darbiniekam nav pa spēkam, nav no viņa taisnīgi sagaidāma vai arī to
   aizliedzis darba devējs.

   (2) Darbiniekam ir pienākums nekavējoties paziņot darba devējam par šā panta pirmajā
   daļā minētajiem šķēršļiem, zaudējumu rašanās draudiem vai jau esošiem zaudējumiem.

   82.pants. Pienākums veikt veselības pārbaudi

   (1) Darbiniekam, pamatojoties uz attiecīgu darba devēja rīkojumu, ir pienākums
   nekavējoties veikt veselības pārbaudi gadījumos, kad šādas pārbaudes veikšana
   paredzēta normatīvajos aktos vai darba koplīgumā vai arī pastāv pamatotas aizdomas
   par darbinieka saslimšanu, kas rada vai var radīt draudus viņa vai citu cilvēku
   drošībai vai veselībai.

   (2) Izdevumus, kas saistīti ar veselības pārbaudes veikšanu, sedz darba devējs.

   (Ar grozījumiem, kas izdarīti ar 22.04.2004. likumu, kas stājas spēkā 08.05.2004.)

   83.pants. Neizpaušanas pienākums

   (1) Darbiniekam ir pienākums neizpaust viņa rīcībā nonākušo informāciju, kas ir
   darba devēja komercnoslēpums. Darba devējam ir pienākums rakstveidā norādīt, kura
   informācija uzskatāma par komercnoslēpumu.

   (2) Darbiniekam ir pienākums rūpēties par to, lai šā panta pirmajā daļā minētā
   informācija, kas attiecas uz viņa darba veikšanu, nebūtu tieši vai netieši pieejama
   trešajām personām.

   84.pants. Konkurences ierobežojums pēc darba tiesisko attiecību izbeigšanās

   (1) Darbinieka un darba devēja vienošanās par darbinieka profesionālās darbības
   ierobežojumu (konkurences ierobežojums) pēc darba tiesisko attiecību izbeigšanās ir
   pieļaujama vienīgi tad, ja minētā vienošanās atbilst šādām pazīmēm:

   1) tās mērķis ir aizsargāt darba devēju no tādas darbinieka profesionālās darbības,
   kas var radīt konkurenci darba devēja komercdarbībai;

   2) konkurences ierobežojuma termiņš nav ilgāks par diviem gadiem, skaitot no darba
   tiesisko attiecību izbeigšanās dienas;

   3) attiecībā uz visu konkurences ierobežojuma laiku tā paredz darba devēja pienākumu
   maksāt darbiniekam atbilstošu ikmēneša atlīdzību par konkurences ierobežojuma
   ievērošanu.

   (2) Konkurences ierobežojums var attiekties tikai uz to darbības jomu, kurā
   darbinieks tika nodarbināts darba tiesisko attiecību pastāvēšanas laikā.

   (3) Vienošanās par konkurences ierobežojumu nav spēkā, ciktāl tā atbilstoši
   konkurences ierobežojuma veidam, apmēram, vietai un laikam, kā arī ņemot vērā
   darbiniekam izmaksājamo atlīdzību, uzskatāma par netaisnīgu darbinieka turpmākās
   profesionālās darbības ierobežojumu.

   (4) Vienošanās par konkurences ierobežojumu slēdzama rakstveidā, norādot konkurences
   ierobežojuma veidu, apmēru, vietu, laiku un darbiniekam izmaksājamās atlīdzības
   apmēru.

   85.pants. Vienpusēja atkāpšanās no vienošanās par konkurences ierobežojumu

   (1) Darba devējs pirms darba tiesisko attiecību izbeigšanās var rakstveidā atkāpties
   no vienošanās par konkurences ierobežojumu.

   (2) (Izslēgta ar 23.10.2014. likumu)

   (3) Ja darbinieks uzteic darba līgumu, pamatojoties uz šā likuma 100.panta piektās
   daļas noteikumiem, viņam ir tiesības viena mēneša laikā, skaitot no darba līguma
   uzteikuma dienas, rakstveidā atkāpties no vienošanās par konkurences ierobežojumu.

   (Ar grozījumiem, kas izdarīti ar 23.10.2014. likumu, kas stājas spēkā 01.01.2015.)

   23.nodaļa
   Darbinieka atbildība

   86.pants. Darbinieka civiltiesiskās atbildības pamats un apmērs

   (1) Ja darbinieks bez attaisnojoša iemesla neveic darbu vai arī veic to nepienācīgi
   vai citādas prettiesiskas, vainojamas rīcības dēļ ir nodarījis zaudējumus darba
   devējam, darbiniekam ir pienākums atlīdzināt darba devējam radušos zaudējumus.

   (2) Darbinieks atbild vienīgi par darba devēja tagadējās mantas samazinājumu, bet
   neatbild par sagaidāmās peļņas atrāvumu.

   (3) Ja zaudējumi darba devējam nodarīti ar darbinieka ļaunu nolūku vai tādas viņa
   prettiesiskas, vainojamas rīcības dēļ, kas nav saistīta ar nolīgtā darba veikšanu,
   darbinieks atbild par visiem darba devēja zaudējumiem.

   (4) Darbinieks, kura darbs saistīts ar zaudējumu rašanās paaugstinātu risku, atbild
   vienīgi tad, ja zaudējumi darba devējam nodarīti ar ļaunu nolūku vai rupjas
   neuzmanības dēļ.

   87.pants. Pamats darbinieka atbrīvošanai no civiltiesiskās atbildības

   (1) Darbinieks pilnībā vai daļēji atbrīvojams no civiltiesiskās atbildības par darba
   devējam nodarītajiem zaudējumiem, ja arī darba devējs pats — ar saviem rīkojumiem
   vai nenodrošinot pienācīgus darba apstākļus vai darba aprīkojumu — bijis vainīgs
   zaudējumu nodarīšanā. Darbinieka civiltiesiskās atbildības apmērs nosakāms atkarībā
   no lietas apstākļiem, īpaši ņemot vērā to, ciktāl pārsvarā bijusi darbinieka vai
   darba devēja vaina.

   (2) Šā panta pirmās daļas noteikumi attiecīgi piemērojami arī tad, kad darba devējs
   nav brīdinājis darbinieku par šādu zaudējumu rašanās risku, ko darbinieks nav
   paredzējis un viņam nevajadzēja paredzēt, kā arī tad, kad darba devējs nav ievērojis
   pienācīgo rūpību, lai zaudējumus novērstu vai mazinātu.

   (3) Tiesa atkarībā no lietas apstākļiem var samazināt darbinieka civiltiesiskās
   atbildības apmēru atbilstoši viņa mantas stāvoklim.

   88.pants. Vairāku darbinieku civiltiesiskā atbildība

   (1) Ja zaudējumi darba devējam radušies vairāku darbinieku prettiesiskas, vainojamas
   rīcības dēļ, katra darbinieka atbildība nosakāma atbilstoši viņa līdzdalībai
   zaudējumu nodarīšanā un vainas pakāpei.

   (2) Darbinieki, kuri darba veikšanu līgumā tieši uzņēmušies kā kopparādnieki, par
   darba devējam nodarītajiem zaudējumiem atbild solidāri.

   89.pants. Zaudējumu atlīdzināšanas kārtība

   Darbinieks var labprātīgi pilnībā vai daļēji atlīdzināt darba devējam nodarītos
   zaudējumus. Ar darba devēja piekrišanu darbinieks, lai atlīdzinātu zaudējumu, var
   nodot līdzvērtīgu lietu vai izlabot bojājumu.

   90.pants. Piezīme un rājiens

   (1) Par noteiktās darba kārtības vai darba līguma pārkāpšanu darba devējs
   darbiniekam var izteikt rakstveida piezīmi vai rājienu, minot tos apstākļus, kas
   norāda uz pārkāpuma izdarīšanu.

   (2) Pirms piezīmes vai rājiena izteikšanas darba devējs rakstveidā iepazīstina
   darbinieku ar viņa izdarītā pārkāpuma būtību un pēc tam pieprasa no viņa rakstveida
   paskaidrojumu par izdarīto pārkāpumu.

   (3) Piezīmi vai rājienu izsaka ne vēlāk kā viena mēneša laikā no pārkāpuma
   atklāšanas dienas, neieskaitot darbinieka pārejošas darbnespējas laiku, kā arī
   laiku, kad darbinieks ir atvaļinājumā vai neveic darbu citu attaisnojošu iemeslu
   dēļ, bet ne vēlāk kā 12 mēnešu laikā no pārkāpuma izdarīšanas dienas. Par katru
   pārkāpumu var izteikt tikai vienu piezīmi vai rājienu. Darba devējam ir pienākums
   izsniegt darbiniekam rakstveida rīkojumu, ar kuru darbiniekam ir izteikta piezīme
   vai rājiens.

   (4) Darbiniekam ir tiesības prasīt piezīmes vai rājiena atcelšanu mēneša laikā no
   piezīmes vai rājiena izteikšanas dienas šā likuma 94.pantā noteiktajā kārtībā.

   (5) Ja gada laikā no piezīmes vai rājiena izteikšanas dienas darbiniekam nav
   izteikta jauna piezīme vai rājiens, viņš uzskatāms par disciplināri nesodītu.

   (Ar grozījumiem, kas izdarīti ar 16.06.2011. un 23.10.2014. likumu, kas stājas spēkā
   01.01.2015.)

   24.nodaļa
   Darbinieka tiesības

   91.pants. Blakus darbs

   Darbiniekam ir tiesības slēgt darba līgumu ar vairākiem darba devējiem, ja darba
   līgumā vai darba koplīgumā nav noteikts citādi.

   92.pants. Ierobežojumi veikt blakus darbu 

   Darbinieka tiesības veikt blakus darbu var ierobežot darba devējs, ciktāl tas
   attaisnojams ar darba devēja pamatotām un aizsargājamām interesēm, it īpaši ja šāds
   blakus darbs negatīvi ietekmē vai var ietekmēt darbinieka saistību pienācīgu
   izpildi.

   93.pants. Ziņas par darbinieku

   (1) Ziņas, kas par darbinieka veselības stāvokli un profesionālo sagatavotību
   iegūtas no darbinieka saskaņā ar šā likuma 33., 35. un 36.pantu, darba devējs var
   izmantot tikai tad, ja uzņēmumā ir nepieciešams veikt organizatoriskus,
   tehnoloģiskus vai sociālus pasākumus.

   (2) Darba devējs ir atbildīgs par to, lai šā panta pirmajā daļā minētās ziņas
   uzņēmumā būtu pieejamas vienīgi tām personām, kuras darba devēja uzdevumā šīs ziņas
   izmanto attiecīgo organizatorisko, tehnoloģisko vai sociālo pasākumu veikšanai.

   94.pants. Darbinieka tiesību un interešu aizsardzība uzņēmumā

   (1) Darbiniekam ir tiesības savu aizskarto tiesību vai interešu aizsardzības nolūkā
   iesniegt sūdzību uzņēmumā attiecīgi pilnvarotai personai. Tiesības iesniegt sūdzību,
   lai aizstāvētu darbinieka tiesības un intereses, ir arī darbinieku pārstāvjiem.

   (2) Sūdzību izskata un atbildi par pieņemto lēmumu sniedz nekavējoties, bet ne vēlāk
   kā septiņu dienu laikā pēc sūdzības saņemšanas. Darbiniekam un darbinieku pārstāvim
   ir tiesības piedalīties sūdzības izskatīšanā, sniegt paskaidrojumus un izteikt savu
   viedokli.

   (3) Nav pieļaujama jebkādu nelabvēlīgu seku radīšana darbiniekam sakarā ar sūdzības
   iesniegšanu un izskatīšanu saskaņā ar šā panta noteikumiem.

   95.pants. Atšķirīgas attieksmes aizlieguma pārkāpšana, nosakot darba apstākļus,
   profesionālo apmācību vai kvalifikācijas paaugstināšanu vai paaugstinot amatā

   (1) Ja darba devējs, nosakot darba apstākļus, profesionālo apmācību vai
   kvalifikācijas paaugstināšanu, ir pārkāpis atšķirīgas attieksmes aizliegumu,
   attiecīgajam darbiniekam ir tiesības prasīt šādas atšķirīgas attieksmes izbeigšanu.

   (2) Ja darba devējs, nosakot darba apstākļus, profesionālo apmācību vai
   kvalifikācijas paaugstināšanu vai paaugstinot amatā, ir pārkāpis atšķirīgas
   attieksmes aizliegumu, darbiniekam ir tiesības celt prasību tiesā triju mēnešu laikā
   no dienas, kad viņš uzzināja vai viņam vajadzēja uzzināt par atšķirīgas attieksmes
   aizlieguma pārkāpšanu.

   (21.09.2006. likuma redakcijā ar grozījumiem, kas izdarīti ar 04.03.2010. likumu,
   kas stājas spēkā 25.03.2010.)

   96.pants. Profesionālā apmācība vai kvalifikācijas paaugstināšana

   (1) Darbiniekam, kurš, pārtraucot darbu, nosūtīts uz profesionālo apmācību vai
   paaugstināt kvalifikāciju, saglabā darba vietu. Ar profesionālo apmācību vai
   kvalifikācijas paaugstināšanu saistītos izdevumus sedz darba devējs.

   (2) Ja profesionālās apmācības vai kvalifikācijas paaugstināšanas pasākumi uzskatāmi
   par tādiem, kas atbilstoši apstākļiem ir saistīti ar darbinieka veicamo darbu, taču
   šādai profesionālajai apmācībai vai kvalifikācijas paaugstināšanai (darbinieka
   konkurētspējas pilnveidošana) nav noteicoša nozīme nolīgtā darba izpildei, darba
   devējs un darbinieks var slēgt atsevišķu vienošanos par darbinieka profesionālo
   apmācību vai kvalifikācijas paaugstināšanu un ar to saistīto izdevumu atlīdzināšanu
   (turpmāk — vienošanās par apmācību).

   (3) Darba devējam ir tiesības prasīt, lai darbinieks atlīdzina darba devēja
   izdevumus par darbinieka profesionālo apmācību vai kvalifikācijas paaugstināšanu,
   kas notikusi atbilstoši šā panta otrajā daļā minētajai vienošanās, ja darbinieks
   uzteic darba līgumu pirms vienošanās paredzētā termiņa beigām, izņemot šā likuma
   100.panta piektajā daļā minēto gadījumu.

   (4) Darba devēja un darbinieka vienošanās par apmācību ir pieļaujama vienīgi tad, ja
   minētā vienošanās atbilst šādām pazīmēm:

   1) darbinieks piekrīt piedalīties šādā profesionālajā apmācībā vai kvalifikācijas
   paaugstināšanā;

   2) vienošanās termiņš nav ilgāks par diviem gadiem, skaitot no dienas, kad izdots
   izglītības dokuments, kas apliecina profesionālo apmācību vai kvalifikācijas
   paaugstināšanu;

   3) vienošanās termiņš ir samērīgs ar profesionālās apmācības vai kvalifikācijas
   paaugstināšanas izdevumu apmēru;

   4) naudas summa, kas darbiniekam jāatlīdzina saskaņā ar šo vienošanos, nepārsniedz
   70 procentus no profesionālās apmācības vai kvalifikācijas paaugstināšanas izdevumu
   kopsummas;

   5) atlīdzināmā naudas summa darba līguma uzteikuma gadījumā līdz vienošanās termiņa
   beigām tiek samazināta proporcionāli dienām, kuras darbinieks nostrādājis pēc tam,
   kad sācies vienošanās termiņš.

   (5) Vienošanās par apmācību slēdzama rakstveidā, norādot:

   1) vienošanās termiņu;

   2) ar profesionālās apmācības vai kvalifikācijas paaugstināšanu saistīto darba
   devēja izdevumu maksimālo apmēru;

   3) profesionālās apmācības vai kvalifikācijas paaugstināšanas detalizētu aprakstu
   (veids, vieta, laiks utt.);

   4) kārtību, kādā dzēšami ar profesionālo apmācību vai kvalifikācijas paaugstināšanu
   saistītie darba devēja izdevumi, ievērojot šā panta ceturtās daļas 5.punktu.

   (6) Vienošanās par apmācību nav spēkā, ja tā noslēgta ar nepilngadīgu personu,
   personu, kurai ir ierobežota rīcībspēja garīga rakstura vai citu veselības
   traucējumu dēļ, kā arī tad, ja vienošanās noslēgta pārbaudes laikā vai par tādu
   darbinieka profesionālo apmācību vai kvalifikācijas paaugstināšanu, kas atbilstoši
   normatīvajiem aktiem ir jānodrošina darba devējam.

   (7) Ja kopējie izdevumi par profesionālo apmācību vai kvalifikācijas paaugstināšanu
   gada laikā nepārsniedz valstī noteikto minimālo darba algu, darba devējam nav
   tiesību prasīt šādu izdevumu atlīdzināšanu, izņemot šā panta astotajā daļā minēto
   gadījumu. Ja profesionālās apmācības vai kvalifikācijas paaugstināšanas kopējie
   izdevumi gada laikā pārsniedz valstī noteikto minimālo darba algu, darba devējam ir
   tiesības prasīt, lai darbinieks atlīdzina darba devējam to izdevumu daļu, kas
   pārsniedz valstī noteikto minimālo darba algu.

   (8) Ja darbinieks, izņemot šā likuma 100.panta piektajā daļā minēto gadījumu, uzteic
   darba līgumu laikā, kad, pamatojoties uz darba devēja un darbinieka noslēgto
   vienošanos, tiek īstenota profesionālā apmācība vai kvalifikācijas paaugstināšana,
   vai darbinieks pārtrauc profesionālo apmācību vai kvalifikācijas paaugstināšanu
   prettiesiskas rīcības dēļ, darba devējam ir tiesības prasīt, lai darbinieks
   atlīdzina visus faktiskos izdevumus par profesionālo apmācību vai kvalifikācijas
   paaugstināšanu, kurus darba devējs nevar atgūt no profesionālās apmācības vai
   kvalifikācijas paaugstināšanas pakalpojuma sniedzēja.

   (9) Darbinieka atteikšanās no šā panta otrajā daļā minētās profesionālās apmācības
   vai kvalifikācijas paaugstināšanas pati par sevi nevar būt par pamatu darba līguma
   uzteikumam vai citādai darbinieka tiesību ierobežošanai.

   (23.10.2014. likuma redakcijā, kas stājas spēkā 01.01.2015.)

   96.^1 pants. Darbaspēka nodrošināšanas pakalpojuma sniedzēja norīkotā darbinieka
   īpašās tiesības

   (1) Darbaspēka nodrošināšanas pakalpojuma saņēmējs informē darbaspēka nodrošināšanas
   pakalpojuma sniedzēja norīkoto darbinieku par brīvajām darba vietām uzņēmumā.

   (2) Darbaspēka nodrošināšanas pakalpojuma sniedzēja norīkotajam darbiniekam ir
   tiesības izmantot darbaspēka nodrošināšanas pakalpojuma saņēmēja uzņēmuma ērtības,
   koplietošanas telpas vai citas iespējas, kā arī transporta pakalpojumus ar tādiem
   pašiem noteikumiem kā darbiniekiem, ar kuriem darbaspēka nodrošināšanas pakalpojuma
   saņēmējs nodibinājis darba tiesiskās attiecības tieši, izņemot gadījumu, kad
   atšķirīgu attieksmi var pamatot ar objektīviem iemesliem.

   (3) Vienošanās, kas aizliedz vai ierobežo darbaspēka nodrošināšanas pakalpojuma
   sniedzēja norīkotā darbinieka tiesības nodibināt darba tiesiskās attiecības tieši ar
   darbaspēka nodrošināšanas pakalpojuma saņēmēju, nav spēkā.

   (16.06.2011. likuma redakcijā ar grozījumiem, kas izdarīti ar 23.10.2014. likumu,
   kas stājas spēkā 01.01.2015.)

   25.nodaļa
   Darba līguma grozīšana

   97.pants. Darba līguma grozīšana, darbiniekam un darba devējam vienojoties

   Darbinieks un darba devējs var grozīt darba līgumu, savstarpēji vienojoties. Šajā
   gadījumā attiecīgi piemērojami šā likuma 40.panta noteikumi.

   98.pants. Darba līguma uzteikums saistībā ar tajā piedāvātajiem grozījumiem

   (1) Darba devējam saskaņā ar šā likuma 101.panta pirmās daļas noteikumiem ir
   tiesības ne vēlāk kā vienu mēnesi iepriekš rakstveidā uzteikt darba līgumu ar
   nosacījumu, ka darba tiesiskās attiecības tiks izbeigtas, ja darbinieks nepiekritīs
   tās turpināt atbilstoši darba devēja piedāvātajiem darba līguma grozījumiem.

   (2) Ja, turpinot darba attiecības atbilstoši darba devēja piedāvātajiem darba līguma
   grozījumiem, samazinās darbinieka darba samaksa, darba devējam ir pienākums izmaksāt
   darbiniekam iepriekš noteikto darba samaksu, bet, ja darbiniekam noteikta akorda
   alga, — vidējo izpeļņu vienu mēnesi pēc darba līguma grozīšanas dienas.

   (3) Šā panta otrās daļas noteikumi nav piemērojami, ja darba līguma uzteikums
   izdarīts sakarā ar darbinieka pieļautajiem darba līguma vai darba kārtības noteikumu
   pārkāpumiem.

   (4) Ja darbinieks uzskata, ka darba līguma uzteikums atbilstoši šā panta pirmajai
   daļai nav tiesiski pamatots, viņam ir tiesības celt prasību tiesā par šāda uzteikuma
   atzīšanu par spēkā neesošu. Šajā gadījumā attiecīgi piemērojami 122. un 123.panta
   noteikumi.

   (Ar grozījumiem, kas izdarīti ar 13.10.2005. un 04.03.2010. likumu, kas stājas spēkā
   25.03.2010.)

   99.pants. Darba devēja pienākums grozīt darba līguma noteikumus

   (1) Lai novērstu jebkādu risku, kas var negatīvi ietekmēt grūtnieces drošību vai
   veselību, darba devējam pēc ārsta atzinuma saņemšanas ir pienākums nodrošināt
   grūtniecei tādus darba apstākļus un darba laiku, lai viņas pakļaušana minētajam
   riskam tiktu novērsta. Ja šādus darba apstākļus vai darba laiku nav iespējams
   nodrošināt, darba devējam ir pienākums uz laiku pārcelt grūtnieci citā, piemērotā
   darbā. Darba samaksas apmērs pēc darba līguma noteikumu grozīšanas nedrīkst būt
   mazāks par sievietes iepriekšējo vidējo izpeļņu.

   (2) Ja šādu pārcelšanu citā darbā nav iespējams nodrošināt, darba devējam ir
   pienākums uz laiku piešķirt grūtniecei atvaļinājumu. Šādi piešķirta atvaļinājuma
   laikā grūtniecei tiek saglabāta iepriekšējā vidējā izpeļņa.

   (3) Šā panta noteikumi attiecīgi piemērojami arī sievietei pēcdzemdību periodā līdz
   vienam gadam, bet, ja sieviete baro bērnu ar krūti, — visā barošanas laikā.

   PIEKTĀ SADAĻA
   DARBA TIESISKO ATTIECĪBU IZBEIGŠANĀS
   26.nodaļa
   Uzteikums

   100.pants. Darbinieka uzteikums

   (1) Darbiniekam ir tiesības rakstveidā uzteikt darba līgumu vienu mēnesi iepriekš,
   ja darba koplīgumā vai darba līgumā nav noteikts īsāks uzteikuma termiņš. Pēc
   darbinieka pieprasījuma uzteikuma termiņā neieskaita pārejošas darbnespējas laiku.

   (2) Darbiniekam, kurš nodarbināts algotā pagaidu vai citā darbā saistībā ar viņa
   dalību aktīvajos nodarbinātības pasākumos, ir tiesības rakstveidā uzteikt darba
   līgumu vienu dienu iepriekš.

   (3) Darbinieka tiesības atsaukt uzteikumu nosaka darba devējs, ja šādas tiesības nav
   noteiktas darba koplīgumā vai darba līgumā.

   (4) Darbiniekam un darba devējam vienojoties, darba līgumu var izbeigt arī pirms
   uzteikuma termiņa izbeigšanās.

   (5) Darbiniekam ir tiesības rakstveidā uzteikt darba līgumu, neievērojot šajā pantā
   noteikto uzteikuma termiņu, ja viņam ir svarīgs iemesls. Par šādu iemeslu atzīstams
   katrs tāds apstāklis, kas, pamatojoties uz tikumības un taisnprātības apsvērumiem,
   neļauj turpināt darba tiesiskās attiecības.

   (Ar grozījumiem, kas izdarīti ar 22.04.2004. un 21.09.2006. likumu, kas stājas spēkā
   25.10.2006.)

   101.pants. Darba devēja uzteikums

   (1) Darba devējam ir tiesības rakstveidā uzteikt darba līgumu, vienīgi pamatojoties
   uz apstākļiem, kas saistīti ar darbinieka uzvedību, viņa spējām vai ar saimniecisku,
   organizatorisku, tehnoloģisku vai līdzīga rakstura pasākumu veikšanu uzņēmumā, šādos
   gadījumos:

   1) darbinieks bez attaisnojoša iemesla būtiski pārkāpis darba līgumu vai noteikto
   darba kārtību;

   2) darbinieks, veicot darbu, rīkojies prettiesiski un tādēļ zaudējis darba devēja
   uzticību;

   3) darbinieks, veicot darbu, rīkojies pretēji labiem tikumiem, un šāda rīcība nav
   savienojama ar darba tiesisko attiecību turpināšanu;

   4) darbinieks, veicot darbu, ir alkohola, narkotiku vai toksiska reibuma stāvoklī;

   5) darbinieks rupji pārkāpis darba aizsardzības noteikumus un apdraudējis citu
   personu drošību un veselību;

   6) darbiniekam nav pietiekamu profesionālo spēju nolīgtā darba veikšanai;

   7) darbinieks nespēj veikt nolīgto darbu veselības stāvokļa dēļ, un to apliecina
   ārsta atzinums;

   8) ir atjaunots darbā darbinieks, kurš agrāk veica attiecīgo darbu;

   9) tiek samazināts darbinieku skaits;

   10) tiek likvidēts darba devējs — juridiskā persona vai personālsabiedrība;

   11) darbinieks pārejošas darbnespējas dēļ neveic darbu vairāk nekā sešus mēnešus, ja
   darbnespēja ir nepārtraukta, vai vienu gadu triju gadu periodā, ja darbnespēja
   atkārtojas ar pārtraukumiem, šajā laikā neieskaitot grūtniecības un dzemdību
   atvaļinājumu, kā arī darbnespējas laiku, ja darbnespējas iemesls ir nelaimes
   gadījums darbā, kura cēlonis saistīts ar darba vides faktoru iedarbību, vai
   arodslimība.

   (2) Ja darba devējs ir nodomājis uzteikt darba līgumu, pamatojoties uz šā panta
   pirmās daļas 1., 2., 3., 4. vai 5.punkta noteikumiem, viņam ir pienākums pieprasīt
   no darbinieka rakstveida paskaidrojumu. Lemjot par iespējamo darba līguma uzteikumu,
   darba devējam ir pienākums izvērtēt izdarītā pārkāpuma smagumu, apstākļus, kādos tas
   izdarīts, kā arī darbinieka personiskās īpašības un līdzšinējo darbu.

   (3) Darba devējs var uzteikt darba līgumu, pamatojoties uz šā panta pirmās daļas 1.,
   2., 3., 4. vai 5.punkta noteikumiem, ne vēlāk kā viena mēneša laikā no pārkāpuma
   atklāšanas dienas, neieskaitot darbinieka pārejošas darbnespējas laiku vai laiku,
   kad viņš ir bijis atvaļinājumā vai nav veicis darbu citu attaisnojošu iemeslu dēļ,
   bet ne vēlāk kā 12 mēnešu laikā no pārkāpuma izdarīšanas dienas.

   (4) Uzteikt darba līgumu šā panta pirmās daļas 6., 7., 8. vai 9.punktā minēto
   iemeslu dēļ ir atļauts, ja darba devējam nav iespējams darbinieku ar viņa piekrišanu
   nodarbināt citā darbā tai pašā vai citā uzņēmumā.

   (5) Izņēmuma kārtā darba devējam ir tiesības viena mēneša laikā celt prasību tiesā
   par darba tiesisko attiecību izbeigšanu gadījumos, kas nav minēti šā panta pirmajā
   daļā, ja viņam ir svarīgs iemesls. Par šādu iemeslu atzīstams katrs tāds apstāklis,
   kas, pamatojoties uz tikumības un savstarpējas taisnprātības apsvērumiem, neļauj
   turpināt darba tiesiskās attiecības. Jautājumu par svarīga iemesla esamību izšķir
   tiesa pēc sava ieskata.

   (6) Pirms darba līguma uzteikšanas darba devējam ir pienākums noskaidrot, vai
   darbinieks ir darbinieku arodbiedrības biedrs.

   (Ar grozījumiem, kas izdarīti ar 22.04.2004., 04.03.2010. un 23.10.2014. likumu, kas
   stājas spēkā 01.01.2015.)

   102.pants. Darba devēja uzteikuma pamatojums

   Uzteicot darba līgumu, darba devējam ir pienākums rakstveidā paziņot darbiniekam par
   tiem apstākļiem, kas ir darba līguma uzteikuma pamatā.

   103.pants. Darba devēja uzteikuma termiņš

   (1) Ja darba koplīgumā vai darba līgumā nav noteikts garāks uzteikuma termiņš, darba
   devējam, uzteicot darba līgumu, jāievēro šādi termiņi:

   1) nekavējoties — ja darba līgums tiek uzteikts šā likuma 101.panta pirmās daļas 2.
   vai 4.punktā noteiktajos gadījumos;

   2) 10 dienas — ja darba līgums tiek uzteikts šā likuma 101.panta pirmās daļas 1.,
   3., 5., 7. vai 11.punktā noteiktajos gadījumos;

   3) viens mēnesis — ja darba līgums tiek uzteikts šā likuma 101.panta pirmās daļas
   6., 8., 9. vai 10.punktā noteiktajos gadījumos.

   (2) Pēc darbinieka pieprasījuma uzteikuma termiņā neieskaita pārejošas darbnespējas
   laiku, izņemot šā likuma 101.panta pirmās daļas 11.punktā minēto gadījumu.

   (3) Tiesības atsaukt darba devēja uzteikumu nosaka darbinieks, ja tās nav noteiktas
   darba koplīgumā vai darba līgumā.

   (4) Darbiniekam un darba devējam vienojoties, darba līgumu var izbeigt arī pirms
   darba devēja uzteikuma termiņa izbeigšanās.

   (Ar grozījumiem, kas izdarīti ar 21.09.2006. un 04.03.2010. likumu, kas stājas spēkā
   25.03.2010.)

   104.pants. Darbinieku skaita samazināšana

   (1) Darbinieku skaita samazināšana ir darba līguma uzteikums tādu iemeslu dēļ, kas
   nav saistīti ar darbinieka uzvedību vai viņa spējām, bet ir pietiekami pamatots ar
   neatliekamu saimniecisku, organizatorisku, tehnoloģisku vai līdzīga rakstura
   pasākumu veikšanu uzņēmumā.

   (2) (Izslēgta ar 16.06.2011. likumu)

   (Ar grozījumiem, kas izdarīti ar 21.09.2006. un 16.06.2011. likumu, kas stājas spēkā
   20.07.2011.)

   105.pants. Kolektīvā atlaišana

   (1) Kolektīvā atlaišana ir tāda darbinieku skaita samazināšana, ja atlaižamo
   darbinieku skaits 30 dienu laikā ir:

   1) vismaz pieci darbinieki, ja darba devējs uzņēmumā parasti nodarbina vairāk nekā
   20, bet mazāk nekā 50 darbiniekus;

   2) vismaz 10 darbinieki, ja darba devējs uzņēmumā parasti nodarbina vismaz 50, bet
   mazāk nekā 100 darbiniekus;

   3) vismaz 10 procenti no darbinieku skaita, ja darba devējs uzņēmumā parasti
   nodarbina vismaz 100, bet mazāk nekā 300 darbiniekus;

   4) vismaz 30 darbinieki, ja darba devējs uzņēmumā parasti nodarbina 300 un vairāk
   darbinieku.

   (2) Aprēķinot atlaižamo darbinieku skaitu, ņem vērā arī tos darba tiesisko attiecību
   izbeigšanas gadījumus, kad darba devējs nav uzteicis darba līgumu, bet darba
   tiesiskās attiecības ir izbeigtas uz citiem pamatiem, kas nav saistīti ar darbinieka
   uzvedību vai spējām un ko ir veicinājis darba devējs.

   (3) Šā likuma noteikumi par kolektīvo atlaišanu neattiecas uz:

   1) tālbraucēju kuģu apkalpēm;

   2) valsts pārvaldes iestādēs nodarbinātajiem darbiniekiem.

   (Ar grozījumiem, kas izdarīti ar 22.04.2004. likumu, kas stājas spēkā 08.05.2004.)

   106.pants. Informēšana un konsultēšanās, veicot kolektīvo atlaišanu

   (1) Darba devējs, kas paredzējis veikt kolektīvo atlaišanu, laikus uzsāk
   konsultēšanos ar darbinieku pārstāvjiem, lai vienotos par kolektīvajai atlaišanai
   pakļauto darbinieku skaitu, kolektīvās atlaišanas norisi un atlaižamo darbinieku
   sociālajām garantijām. Konsultēšanās laikā darba devējs un darbinieku pārstāvji
   izskata visas iespējas, kā izvairīties no uzņēmumā nodarbināto darbinieku kolektīvās
   atlaišanas vai samazināt tai pakļauto darbinieku skaitu un kā mīkstināt šādas
   atlaišanas sekas, veicot sociālos pasākumus, kas rada iespēju turpmāk nodarbināt vai
   pārkvalificēt atlaistos darbiniekus.

   (2) Lai darbinieku pārstāvjiem nodrošinātu iespēju iesniegt priekšlikumus, darba
   devējs laikus informē darbinieku pārstāvjus par kolektīvo atlaišanu un rakstveidā
   paziņo par kolektīvās atlaišanas iemesliem, atlaižamo darbinieku skaitu, minot šo
   darbinieku profesiju un kvalifikāciju, uzņēmumā parasti nodarbināto darbinieku
   skaitu, laikposmu, kādā kolektīvo atlaišanu paredzēts veikt, un atlaišanas pabalsta
   aprēķināšanas kārtību, ja tā atšķiras no šā likuma 112.pantā noteiktās kārtības.

   (3) Šā panta pirmajā un otrajā daļā noteiktie pienākumi ir izpildāmi neatkarīgi no
   tā, vai lēmumu par kolektīvo atlaišanu pieņem darba devējs vai darba devēja kā
   atkarīgās sabiedrības valdošais uzņēmums. Nav pieļaujama ieruna, ka informēšana,
   konsultēšanās un paziņošanas pienākuma neizpilde saistīta ar to, ka valdošais
   uzņēmums nav sniedzis nepieciešamo informāciju.

   (4) Darba devējs, kas paredzējis veikt kolektīvo atlaišanu, ne vēlāk kā 30 dienas
   iepriekš rakstveidā par to paziņo Nodarbinātības valsts aģentūrai un pašvaldībai,
   kuras administratīvajā teritorijā uzņēmums atrodas. Paziņojumā tiek norādīts darba
   devēja vārds, uzvārds (nosaukums), uzņēmuma atrašanās vieta un darbības veids,
   paredzētās kolektīvās atlaišanas iemesli, atlaižamo darbinieku skaits, minot katra
   darbinieka profesiju un kvalifikāciju, uzņēmumā parasti nodarbināto darbinieku
   skaits un laikposms, kādā kolektīvo atlaišanu paredzēts veikt, kā arī sniegta
   informācija par šajā pantā minētajām konsultācijām ar darbinieku pārstāvjiem.
   Paziņojuma norakstu darba devējs nosūta arī darbinieku pārstāvjiem. Nodarbinātības
   valsts aģentūra un pašvaldība var pieprasīt no darba devēja arī citu informāciju,
   kas attiecas uz paredzēto kolektīvo atlaišanu.

   (Ar grozījumiem, kas izdarīti ar 22.04.2004., 04.03.2010. un 23.10.2014. likumu, kas
   stājas spēkā 01.01.2015.)

   107.pants. Kolektīvās atlaišanas uzsākšana

   (1) Darba devējs kolektīvo atlaišanu var uzsākt ne agrāk kā 30 dienas pēc paziņojuma
   iesniegšanas Nodarbinātības valsts aģentūrai, ja darba devējs un darbinieku
   pārstāvji nav vienojušies par vēlāku kolektīvās atlaišanas uzsākšanas termiņu.

   (2) Izņēmuma gadījumos Nodarbinātības valsts aģentūra var pagarināt šā panta pirmajā
   daļā noteikto termiņu līdz 60 dienām. Par termiņa pagarināšanu un tās iemesliem
   Nodarbinātības valsts aģentūra rakstveidā paziņo darba devējam un darbinieku
   pārstāvjiem divas nedēļas pirms šā panta pirmajā daļā minētā termiņa izbeigšanās.

   (Ar grozījumiem, kas izdarīti ar 22.04.2004., 04.03.2010. un 23.10.2014. likumu, kas
   stājas spēkā 01.01.2015.)

   108.pants. Priekšrocības turpināt darba attiecības darbinieku skaita samazināšanas
   gadījumā

   (1) Darbinieku skaita samazināšanas gadījumā priekšrocības turpināt darba attiecības
   ir tiem darbiniekiem, kuriem ir labāki darba rezultāti un augstāka kvalifikācija.

   (2) Ja darba rezultāti un kvalifikācija būtiski neatšķiras, priekšrocības palikt
   darbā ir tiem darbiniekiem:

   1) kuri pie attiecīgā darba devēja nostrādājuši ilgāku laiku;

   2) kuri pie attiecīgā darba devēja cietuši nelaimes gadījumā darbā vai saslimuši ar
   arodslimību;

   3) kuri audzina bērnu vecumā līdz 14 gadiem vai bērnu invalīdu vecumā līdz 18
   gadiem;

   4) kuriem ir divi vai vairāki apgādājamie;

   5) kuru ģimenes locekļiem nav pastāvīga ienākuma;

   6) kuri ir invalīdi vai slimo ar staru slimību;

   7) kuri piedalījušies Černobiļas atomelektrostacijas avārijas seku likvidācijā;

   8) kuriem līdz pensijas vecuma sasniegšanai atlicis mazāk par pieciem gadiem;

   9) kuri, nepārtraucot darbu, kādā izglītības iestādē apgūst profesiju (amatu,
   arodu);

   10) kuriem piešķirts politiski represētās personas statuss.

   (3) Neviena no šā panta otrajā daļā minētajām priekšrocībām nav prioritāra
   salīdzinājumā ar pārējām.

   (Ar grozījumiem, kas izdarīti ar 04.03.2010. likumu, kas stājas spēkā 25.03.2010.)

   109.pants. Darba devēja uzteikuma aizliegumi un ierobežojumi

   (1) Darba devējam aizliegts uzteikt darba līgumu ar grūtnieci, kā arī ar sievieti
   pēcdzemdību periodā līdz vienam gadam, bet, ja sieviete baro bērnu ar krūti, — visā
   barošanas laikā, bet ne ilgāk kā līdz bērna divu gadu vecumam, izņemot gadījumus,
   kas noteikti šā likuma 101.panta pirmās daļas 1., 2., 3., 4., 5. un 10.punktā.

   (2) Darba devējam aizliegts uzteikt darba līgumu ar darbinieku, ja viņš atzīts par
   invalīdu, izņemot gadījumus, kas noteikti šā likuma 47.panta pirmajā daļā un
   101.panta pirmās daļas 1., 2., 3., 4., 5., 6., 7. un 10.punktā.

   (3) Darba devējam nav tiesību uzteikt darba līgumu darbinieka pārejošas darbnespējas
   laikā, izņemot šā likuma 101.panta pirmās daļas 11.punktā noteikto gadījumu, kā arī
   laikā, kad darbinieks ir atvaļinājumā vai neveic darbu citu attaisnojošu iemeslu
   dēļ. Minētie ierobežojumi neattiecas uz šā likuma 101.panta pirmās daļas 10.punktā
   noteikto gadījumu.

   (4) Darba devējam aizliegts uzteikt darba līgumu ar darbinieku šā likuma 101.panta
   pirmās daļas 11.punktā noteiktajā gadījumā līdz darbspēju atgūšanai vai
   invaliditātes noteikšanai, ja darbnespējas iemesls ir nelaimes gadījums darbā vai
   arodslimība.

   (Ar grozījumiem, kas izdarīti ar 22.04.2004., 04.03.2010. un 23.10.2014. likumu, kas
   stājas spēkā 01.01.2015.)

   110.pants. Darba līguma uzteikšana darbinieku arodbiedrības biedram

   (1) Darba devējam aizliegts uzteikt darba līgumu darbiniekam — arodbiedrības biedram
   — bez attiecīgās arodbiedrības iepriekšējas piekrišanas, izņemot gadījumus, kas
   noteikti šā likuma 47.panta pirmajā daļā un 101.panta pirmās daļas 4., 8. un
   10.punktā.

   (2) Darbinieku arodbiedrībai ir pienākums laikus, bet ne vēlāk kā septiņu darbdienu
   laikā pēc darba devēja pieprasījuma saņemšanas informēt darba devēju par savu
   lēmumu. Ja darbinieku arodbiedrība septiņu darbdienu laikā neinformē darba devēju
   par savu lēmumu, uzskatāms, ka darbinieku arodbiedrība piekrīt darba devēja
   uzteikumam.

   (3) Darba devējs var uzteikt darba līgumu ne vēlāk kā viena mēneša laikā no dienas,
   kad saņemta darbinieku arodbiedrības piekrišana.

   (4) Ja darbinieku arodbiedrība nepiekrīt darba līguma uzteikumam, viena mēneša laikā
   no atbildes saņemšanas dienas darba devējs var celt prasību tiesā par darba līguma
   izbeigšanu.

   (Ar grozījumiem, kas izdarīti ar 21.09.2006. likumu, kas stājas spēkā 25.10.2006.)

   111.pants. Laiks jauna darba meklēšanai

   Ja darba līgums uzteikts, pamatojoties uz šā likuma 101.panta pirmās daļas 6., 7.,
   8., 9. vai 10.punktu, darba devējam pēc darbinieka rakstveida pieprasījuma ir
   pienākums nolīgtā darba laika ietvaros piešķirt darbiniekam atbilstošu laiku cita
   darba meklēšanai. Šā laika ilgumu un šajā laikposmā darbiniekam saglabājamās
   izpeļņas apmēru nosaka darba koplīgumā vai darba līgumā.

   112.pants. Atlaišanas pabalsts

   Ja darba koplīgumā vai darba līgumā nav noteikts lielāks atlaišanas pabalsts,
   uzteicot darba līgumu šā likuma 100.panta piektajā daļā un 101.panta pirmās daļas
   6., 7., 8., 9., 10. vai 11.punktā noteiktajos gadījumos, darba devējam ir pienākums
   izmaksāt darbiniekam atlaišanas pabalstu šādā apmērā:

   1) viena mēneša vidējās izpeļņas apmērā, ja darbinieks pie attiecīgā darba devēja
   bijis nodarbināts mazāk nekā piecus gadus;

   2) divu mēnešu vidējās izpeļņas apmērā, ja darbinieks pie attiecīgā darba devēja
   bijis nodarbināts piecus līdz 10 gadus;

   3) triju mēnešu vidējās izpeļņas apmērā, ja darbinieks pie attiecīgā darba devēja
   bijis nodarbināts 10 līdz 20 gadus;

   4) četru mēnešu vidējās izpeļņas apmērā, ja darbinieks pie attiecīgā darba devēja
   bijis nodarbināts vairāk nekā 20 gadus.

   (Ar grozījumiem, kas izdarīti ar 04.03.2010. likumu, kas stājas spēkā 25.03.2010.)

   112.^1 pants. Uzteikuma paziņošana

   (1) Uzteikumu otrai pusei var izsniegt uz vietas personīgi vai piegādājot ar
   ziņneša, tai skaitā zvērināta tiesu izpildītāja, starpniecību, kā arī izmantojot
   pasta komersanta pakalpojumus. Uzteikumu otrai pusei var nosūtīt arī pa elektronisko
   pastu, izmantojot drošu elektronisko parakstu, ja tas noteikts darba līgumā vai
   darba koplīgumā.

   (2) Ja uzteikumu uz otras puses darba līgumā norādīto adresi nosūta ierakstītā pasta
   sūtījumā, uzteikums uzskatāms par saņemtu septītajā dienā pēc tā nodošanas pastā.
   Uzteikums uzskatāms par saņemtu septītajā dienā pēc tā nodošanas pastā arī tad, ja
   otra puse uzteikumu faktiski saņēmusi agrāk. Prezumpciju, ka uzteikums ir saņemts
   septītajā dienā pēc tā nodošanas pastā, saņēmējs var atspēkot, norādot uz
   objektīviem apstākļiem, kas neatkarīgi no adresāta gribas bijuši par šķērsli
   uzteikuma saņemšanai norādītajā adresē. Ja rodas domstarpības, pusei, kas sūtījusi
   uzteikumu ierakstītā pasta sūtījumā, ir pienākums pierādīt, ka uzteikums ir
   nosūtīts.

   (3) Ja uzteikumu uz otras puses darba līgumā norādīto elektroniskā pasta adresi
   nosūta pa elektronisko pastu, izmantojot drošu elektronisko parakstu, uzteikums
   uzskatāms par saņemtu otrajā darba dienā pēc tā nosūtīšanas. Prezumpciju, ka
   uzteikums ir saņemts otrajā darba dienā pēc tā nosūtīšanas pa elektronisko pastu,
   saņēmējs var atspēkot, norādot uz objektīviem apstākļiem, kas neatkarīgi no adresāta
   gribas bijuši par šķērsli uzteikuma saņemšanai norādītajā adresē. Ja rodas
   domstarpības, pusei, kas sūtījusi uzteikumu pa elektronisko pastu, ir pienākums
   pierādīt, ka elektroniskais dokuments ir nosūtīts.

   (23.10.2014. likuma redakcijā, kas stājas spēkā 01.01.2015.)

   27.nodaļa
   Citi darba tiesisko attiecību izbeigšanās pamati

   113.pants. Uz noteiktu laiku noslēgta darba līguma izbeigšanās

   (1) Darba tiesiskās attiecības pēc līguma, kas noslēgts uz noteiktu laiku, izbeidzas
   ar dienu, kad izbeidzas darba līguma termiņš.

   (2) Ja darba līgumā, kas noslēgts uz noteiktu laiku, nav noteikts beigu termiņš,
   darba devējam ir pienākums rakstveidā paziņot darbiniekam par gaidāmo darba tiesisko
   attiecību izbeigšanos ne vēlāk kā divas nedēļas iepriekš.

   114.pants. Darbinieka un darba devēja vienošanās

   Darbinieks un darba devējs var izbeigt darba tiesiskās attiecības, savstarpēji
   vienojoties. Šāds līgums slēdzams rakstveidā.

   115.pants. Trešo personu pieprasījums, tiesas nolēmums un neatbilstība likuma
   prasībām

   (1) Vecāki (aizbildņi) vai Valsts darba inspekcija var rakstveidā pieprasīt darba
   tiesisko attiecību izbeigšanu ar personu, kura ir jaunāka par 18 gadiem, ja tā veic
   tādu darbu, kas apdraud šīs personas drošību, veselību vai tikumību vai negatīvi
   ietekmē tās attīstību un izglītību.

   (2) Darba devējam pēc šā panta pirmajā daļā minētā pieprasījuma saņemšanas ir
   pienākums ne vēlāk kā piecu dienu laikā izbeigt darba tiesiskās attiecības ar
   darbinieku un izmaksāt viņam atlīdzību — ne mazāku kā viena mēneša vidējās izpeļņas
   apmērā.

   (3) Darba tiesiskās attiecības izbeidzas ar dienu, kad likumīgā spēkā stājies tiesas
   spriedums, ar kuru darbiniekam par noziedzīga nodarījuma izdarīšanu piespriesta
   brīvības atņemšana vai arests, kas noteikts uz 30 dienām vai ilgāk, izņemot
   gadījumu, kad darbinieks notiesāts nosacīti.

   (4) Tiesai aizstājot piespriesto naudas sodu ar arestu vai brīvības atņemšanu, darba
   tiesiskās attiecības izbeidzas (ja arests noteikts uz 30 dienām vai ilgāk) ar tiesas
   lēmuma pieņemšanas dienu.

   (5) Darba devējs nekavējoties izbeidz darba tiesiskās attiecības ar darbinieku, ja
   darbinieka nodarbināšana atbilstoši likumam ir aizliegta un nav iespējams darbinieku
   ar viņa piekrišanu nodarbināt citā darbā tai pašā vai citā uzņēmumā.

   (Ar grozījumiem, kas izdarīti ar 22.04.2004. un 23.10.2014. likumu, kas stājas spēkā
   01.01.2015.)

   116.pants. Darba devēja nāve

   Darba devēja nāve ir pamats darba tiesisko attiecību izbeigšanai, ja darbinieka
   saistību izpilde ir cieši saistīta tikai un vienīgi ar darba devēju personiski.

   28.nodaļa
   Uzņēmuma pāreja citai personai

   117.pants. Uzņēmuma pārejas jēdziens

   (1) Uzņēmuma pāreja šā likuma izpratnē ir uzņēmuma vai tā patstāvīgas,
   identificējamas daļas (saimnieciskas vienības) nodošana citai personai uz līguma,
   administratīvā vai normatīvā akta, tiesas sprieduma vai kāda cita pamata, kas radies
   starp pusēm ārpus to līgumiskajām saistībām, kā arī komercsabiedrību apvienošana,
   sadalīšana vai pārveidošana.

   (2) Valsts pārvaldes iestāžu vai pašvaldību administratīva reorganizācija, kā arī
   vienas iestādes administratīvo funkciju nodošana otrai iestādei nav uzskatāma par
   uzņēmuma pāreju un pati par sevi nevar būt par pamatu darba līguma uzteikumam.

   (3) Šīs nodaļas noteikumi neattiecas uz jūras kuģiem.

   (Ar grozījumiem, kas izdarīti ar 04.03.2010. likumu, kas stājas spēkā 25.03.2010.)

   118.pants. Tiesību un pienākumu pāreja

   (1) Uzņēmuma nodevēja tiesības un pienākumi, kas izriet no uzņēmuma pārejas brīdī
   spēkā esošajām darba tiesiskajām attiecībām, pāriet uzņēmuma ieguvējam.

   (2) Uzņēmuma nodevējs šā likuma izpratnē ir ikviena fiziskā vai juridiskā persona,
   kura uzņēmuma pārejas rezultātā zaudē darba devēja statusu. Uzņēmuma ieguvējs šā
   likuma izpratnē ir ikviena fiziskā vai juridiskā persona, kura uzņēmuma pārejas
   rezultātā iegūst darba devēja statusu.

   (3) Uzņēmuma nodevējam ir pienākums informēt uzņēmuma ieguvēju par visām tiesībām un
   pienākumiem, kas pāries uzņēmuma ieguvējam, ciktāl uzņēmuma pārejas brīdī uzņēmuma
   nodevējam šīs tiesības un pienākumi ir zināmi vai tiem vajadzēja būt zināmiem. Šā
   pienākuma neievērošana neietekmē tiesību un pienākumu pāreju, kā arī darbinieka
   prasījumus pret uzņēmuma ieguvēju saistībā ar šīm tiesībām un pienākumiem.

   (4) Pēc uzņēmuma pārejas uzņēmuma ieguvējs turpina ievērot iepriekš noslēgtā un
   uzņēmuma pārejas brīdī spēkā esošā darba koplīguma noteikumus līdz šā darba
   koplīguma izbeigšanās brīdim vai jauna darba koplīguma spēkā stāšanās brīdim, vai
   arī cita darba koplīguma noteikumu attiecināšanas brīdim. Viena gada laikā pēc
   uzņēmuma pārejas darba koplīguma noteikumi nav grozāmi par sliktu darbiniekiem.

   (5) Uzņēmuma pāreja pati par sevi nevar būt par pamatu darba līguma uzteikumam. Šis
   noteikums neierobežo darba devēja tiesības uzteikt darba līgumu, ja šāds uzteikums
   ir pamatots ar saimniecisku, organizatorisku, tehnoloģisku vai līdzīga rakstura
   pasākumu veikšanu uzņēmumā.

   119.pants. Uzņēmuma nodevēja maksātnespēja

   (1) Šā likuma 118.panta pirmās, trešās un ceturtās daļas noteikumi neattiecas uz
   uzņēmuma pāreju bankrota procedūras ietvaros.

   (2) Nav pieļaujama uzņēmuma nodevēja maksātnespējas procesa ļaunprātīga izmantošana
   nolūkā ierobežot vai atņemt darbiniekiem šajā nodaļā paredzētās tiesības.

   120.pants. Informēšana un konsultēšanās

   (1) Gan uzņēmuma nodevējam, gan uzņēmuma ieguvējam ir pienākums informēt savu
   darbinieku pārstāvjus, bet, ja tādu nav, — savus darbiniekus par uzņēmuma pārejas
   datumu vai paredzamo pārejas datumu, uzņēmuma pārejas iemesliem, uzņēmuma pārejas
   tiesiskajām, saimnieciskajām un sociālajām sekām, kā arī pasākumiem, kas tiks veikti
   attiecībā uz darbiniekiem.

   (2) Uzņēmuma nodevējs šā panta pirmajā daļā noteikto pienākumu veic ne vēlāk kā
   vienu mēnesi pirms uzņēmuma pārejas, bet uzņēmuma ieguvējs — ne vēlāk kā vienu
   mēnesi pirms tam, kad uzņēmuma pāreja sāk tieši ietekmēt viņa darbinieku darba
   apstākļus un nodarbinātības noteikumus.

   (3) Uzņēmuma nodevējam vai uzņēmuma ieguvējam, kurš sakarā ar uzņēmuma pāreju
   paredzējis veikt organizatoriskus, tehnoloģiskus vai sociālus pasākumus attiecībā uz
   darbiniekiem, ir pienākums ne vēlāk kā trīs nedēļas iepriekš uzsākt konsultēšanos ar
   savu darbinieku pārstāvjiem, lai panāktu vienošanos par šādiem pasākumiem un to
   norisi.

   (4) Šā panta noteikumi piemērojami neatkarīgi no tā, vai lēmumu par uzņēmuma pāreju
   pieņem darba devējs vai darba devēja kā atkarīgās sabiedrības valdošais uzņēmums.
   Nav pieļaujama ieruna, ka informēšanas un konsultēšanās pienākuma neizpilde saistīta
   ar to, ka valdošais uzņēmums nav sniedzis nepieciešamo informāciju.

   121.pants. Darbinieku pārstāvība uzņēmuma pārejas gadījumā

   Ja uzņēmums vai tā daļa pēc uzņēmuma pārejas saglabā savu patstāvību, šādas pārejas
   ietekmēto darbinieku pārstāvju statuss un funkcija tiek saglabāti ar tiem pašiem
   noteikumiem, kādi bija spēkā līdz uzņēmuma pārejas brīdim. Šie noteikumi nav
   piemērojami, ja izpildīti priekšnoteikumi, kas nepieciešami darbinieku pārstāvju
   ievēlēšanai no jauna vai darbinieku pārstāvības izveidošanai no jauna.

   29.nodaļa
   Darbinieka aizsardzība, izbeidzot darba tiesiskās attiecības

   122.pants. Prasības termiņš

   Darbinieks var celt tiesā prasību par darba devēja uzteikuma atzīšanu par spēkā
   neesošu viena mēneša laikā no uzteikuma saņemšanas dienas. Citos gadījumos, kad
   pārkāptas darbinieka tiesības turpināt darba tiesiskās attiecības, viņš var celt
   tiesā prasību par atjaunošanu darbā viena mēneša laikā no atlaišanas dienas.

   123.pants. Nokavēta prasības termiņa atjaunošana

   (1) Ja darbinieks attaisnojošu iemeslu dēļ nokavējis šā likuma 122.pantā noteikto
   prasības termiņu, tiesa var atjaunot šo termiņu, pamatojoties uz darbinieka
   pieteikumu.

   (2) Pieteikumā par nokavētā prasības termiņa atjaunošanu norādāmi iemesli, kas
   bijuši pamatā prasības termiņa nokavējumam, un pieteikumam pievienojami attiecīgie
   pierādījumi. Vienlaikus ar šā pieteikuma iesniegšanu darbiniekam ir pienākums celt
   tiesā arī šā likuma 122.pantā noteikto prasību.

   (3) Pieteikums par nokavētā prasības termiņa atjaunošanu iesniedzams ne vēlāk kā
   divu nedēļu laikā no dienas, kad zudis prasības termiņa nokavējuma pamats. Šādu
   pieteikumu nevar iesniegt, ja no nokavētā prasības termiņa beigām pagājis vairāk
   nekā viens gads.

   (Ar grozījumiem, kas izdarīti ar 04.03.2010. likumu, kas stājas spēkā 25.03.2010.)

   124.pants. Darba devēja uzteikuma atzīšana par spēkā neesošu un darbinieka
   atjaunošana darbā

   (1) Ja darba devēja uzteikums nav tiesiski pamatots vai ir pārkāpta noteiktā darba
   līguma uzteikšanas kārtība, tas saskaņā ar tiesas spriedumu atzīstams par spēkā
   neesošu.

   (2) Darbinieks, kurš atlaists no darba, pamatojoties uz darba devēja uzteikumu, kas
   atzīts par spēkā neesošu, vai arī kā citādi pārkāpjot darbinieka tiesības turpināt
   darba tiesiskās attiecības, saskaņā ar tiesas spriedumu atjaunojams iepriekšējā
   darbā.

   125.pants. Pierādīšanas pienākums

   Darba devējam ir pienākums pierādīt, ka darba līguma uzteikums ir tiesiski pamatots
   un atbilst noteiktajai darba līguma uzteikšanas kārtībai. Citos gadījumos, kad
   darbinieks cēlis prasību par atjaunošanu darbā, darba devējam ir pienākums pierādīt,
   ka, atlaižot darbinieku no darba, viņš nav pārkāpis darbinieka tiesības turpināt
   darba tiesiskās attiecības.

   126.pants. Atlīdzība par darba piespiedu kavējumu vai mazāk apmaksāta darba veikšanu

   (1) Darbiniekam, kas prettiesiski atlaists no darba un atjaunots iepriekšējā darbā,
   saskaņā ar tiesas spriedumu izmaksājama vidējā izpeļņa par visu darba piespiedu
   kavējuma laiku. Atlīdzība par visu darba piespiedu kavējuma laiku izmaksājama arī
   gadījumā, ja tiesa, kaut arī pastāv pamats darbinieku atjaunot iepriekšējā darbā,
   pēc viņa lūguma izbeidz darba tiesiskās attiecības ar tiesas spriedumu.

   (2) Darbiniekam, kas prettiesiski pārcelts citā, mazāk apmaksātā darbā un pēc tam
   atjaunots iepriekšējā darbā, saskaņā ar tiesas spriedumu izmaksājama vidējās
   izpeļņas starpība par to laiku, kad viņš veicis mazāk apmaksātu darbu.

   127.pants. Tiesas sprieduma par darbinieka atjaunošanu darbā izpildīšana

   (1) Pēc darbinieka lūguma tiesa var noteikt, ka spriedums, kas paredz darbinieku
   atjaunot darbā un piedzīt vidējo izpeļņu par visu darba piespiedu kavējuma laiku,
   izpildāms nekavējoties.

   (2) Ja darba devējs novilcinājis šā panta pirmajā daļā minētā sprieduma izpildi,
   darbiniekam izmaksājama vidējā izpeļņa par visu novilcinājuma laiku no sprieduma
   pasludināšanas dienas līdz tā izpildes dienai.

   30.nodaļa
   Darba devēja pienākumi, atlaižot darbinieku no darba

   128.pants. Darbiniekam pienākošos naudas summu izmaksa

   (1) Atlaižot darbinieku no darba, visas naudas summas, kas viņam pienākas no darba
   devēja, izmaksājamas atlaišanas dienā. Ja darbinieks atlaišanas dienā nav veicis
   darbu, viņam pienākošās naudas summas izmaksā ne vēlāk kā nākamajā dienā pēc tam,
   kad darbinieks pieprasījis aprēķinu. Ja darba līgums tiek uzteikts šā likuma
   100.panta piektajā daļā, 101.panta pirmās daļas 2. vai 4.punktā noteiktajos
   gadījumos, tad darbiniekam pienākošās naudas summas izmaksā ne vēlāk kā nākamajā
   dienā pēc atlaišanas dienas, ja šīs summas nav iespējams izmaksāt atlaišanas dienā.

   (2) Ja, atlaižot darbinieku no darba, radies strīds par viņam pienākošos naudas
   summu apmēru, darba devējam šā panta pirmajā daļā noteiktajā laikā ir pienākums
   izmaksāt to naudas summu, kuru puses neapstrīd.

   (3) Ja darba tiesiskās attiecības izbeigušās un darba samaksa darba devēja vainas
   dēļ nav laikus izmaksāta, viņam ir pienākums atlīdzināt darbiniekam radušos
   zaudējumus.

   (Ar grozījumiem, kas izdarīti ar 23.10.2014. likumu, kas stājas spēkā 01.01.2015.)

   129.pants. Izziņa par darbu

   (1) Darba devējam ir pienākums pēc darbinieka rakstveida pieprasījuma vai valsts vai
   pašvaldības institūcijas pieprasījuma tās likumīgo funkciju veikšanai triju darba
   dienu laikā izsniegt rakstveida izziņu par darba devēja un darbinieka darba tiesisko
   attiecību ilgumu, darbinieka veikto darbu, dienas un mēneša vidējo izpeļņu,
   ieturētajiem nodokļiem, valsts sociālās apdrošināšanas obligāto iemaksu veikšanu un
   darba tiesisko attiecību izbeigšanas pamatu.

   (2) Izziņā norāda pieprasītās ziņas, kuras darba devējs var pamatot ar lietvedībā
   vai arhīvā esošiem dokumentiem.

   (Ar grozījumiem, kas izdarīti ar 04.03.2010. likumu, kas stājas spēkā 25.03.2010.)

   D DAĻA
   DARBA LAIKS UN ATPŪTAS LAIKS
   SESTĀ SADAĻA
   DARBA LAIKS
   31.nodaļa
   Darba laika vispārīgie noteikumi

   130.pants. Darba laika jēdziens

   (1) Darba laiks šā likuma izpratnē ir laikposms no darba sākuma līdz beigām, kura
   ietvaros darbinieks veic darbu un atrodas darba devēja rīcībā, izņemot pārtraukumus
   darbā.

   (2) Darba laika sākumu un beigas nosaka darba kārtības noteikumos, maiņu grafikos
   vai darba līgumā.

   131.pants. Normālais darba laiks

   (1) Darbinieka normālais dienas darba laiks nedrīkst pārsniegt astoņas stundas, bet
   normālais nedēļas darba laiks — 40 stundas. Dienas darba laiks šā likuma izpratnē ir
   darba laiks diennakts periodā.

   (2) Ja dienas darba laiks kādā no nedēļas darba dienām ir īsāks par normālo dienas
   darba laiku, citā nedēļas darba dienā normālo dienas darba laiku var pagarināt, bet
   ne vairāk kā par vienu stundu. Šādā gadījumā jāievēro noteikumi par nedēļas darba
   laika ilgumu.

   (3) Darbiniekiem, kuru darbs saistīts ar īpašu risku, normālais darba laiks nedrīkst
   pārsniegt septiņas stundas dienā un 35 stundas nedēļā, ja viņi šajā darbā ir
   nodarbināti ne mazāk kā 50 procentus no normālā dienas vai nedēļas darba laika.
   Ministru kabinets var noteikt normālo saīsināto darba laiku arī citām darbinieku
   kategorijām.

   (Ar grozījumiem, kas izdarīti ar 04.03.2010. likumu, kas stājas spēkā 25.03.2010.)

   132.pants. Darba laiks personām, kuras ir jaunākas par 18 gadiem

   (1) Personām, kuras ir jaunākas par 18 gadiem, tiek noteikta piecu dienu darba
   nedēļa.

   (2) Bērnus, kuri sasnieguši 13 gadu vecumu, nedrīkst nodarbināt:

   1) ilgāk par divām stundām dienā un vairāk par 10 stundām nedēļā, ja darbs tiek
   veikts mācību gada laikā;

   2) ilgāk par četrām stundām dienā un vairāk par 20 stundām nedēļā, ja darbs tiek
   veikts laikā, kad izglītības iestādē ir brīvlaiks, bet, ja bērns jau sasniedzis 15
   gadu vecumu, — ne ilgāk par septiņām stundām dienā un ne vairāk par 35 stundām
   nedēļā.

   (3) Pusaudžus nedrīkst nodarbināt ilgāk par septiņām stundām dienā un vairāk par 35
   stundām nedēļā.

   (4) Ja personas, kuras ir jaunākas par 18 gadiem, papildus darbam turpina iegūt
   pamatizglītību, vidējo izglītību vai profesionālo izglītību, mācībās un darbā
   pavadītais laiks saskaitāms kopā un nedrīkst pārsniegt septiņas stundas dienā un 35
   stundas nedēļā.

   (5) Ja personas, kuras ir jaunākas par 18 gadiem, tiek nodarbinātas pie vairākiem
   darba devējiem, darba laiks summējams.

   (Ar grozījumiem, kas izdarīti ar 23.10.2014. likumu, kas stājas spēkā 01.01.2015.)

   133.pants. Darba nedēļas ilgums

   (1) Darbiniekam ir noteikta piecu dienu darba nedēļa. Ja darba rakstura dēļ nevar
   noteikt piecu dienu darba nedēļu, darba devējs pēc konsultēšanās ar darbinieku
   pārstāvjiem nosaka sešu dienu darba nedēļu.

   (2) Ja noteikta sešu dienu darba nedēļa, dienas darba laika ilgums nedrīkst
   pārsniegt septiņas stundas. Darbiniekiem, kuriem normālais darba laiks nedrīkst
   pārsniegt šā likuma 131.panta trešajā daļā noteikto, dienas darba laika ilgums
   nedrīkst pārsniegt sešas stundas.

   (3) Sestdienās darbs beidzams agrāk nekā citās dienās. Darba dienas ilgums
   sestdienās nosakāms darba koplīgumā, darba kārtības noteikumos vai darba līgumā.

   (4) Ja darba nedēļas ietvaros viena darba diena iekrīt starp svētku dienu un nedēļas
   atpūtas laiku, darba devējs šo darba dienu var noteikt par brīvdienu un pārcelt to
   uz sestdienu tajā pašā nedēļā vai citā nedēļā tā paša mēneša ietvaros. No valsts
   budžeta finansējamo institūciju darbiniekiem, kuriem noteikta piecu dienu darba
   nedēļa no pirmdienas līdz piektdienai, Ministru kabinets rīkojumu par darba dienas
   pārcelšanu izdod par nākamo gadu ne vēlāk kā līdz kārtējā gada 1.jūlijam.

   (5) Ja darbinieks savas reliģiskās pārliecības vai citu pamatotu iemeslu dēļ nevar
   ierasties darbā pārceltajā darba dienā, šī diena tiek uzskatīta par darbinieka
   ikgadējā atvaļinājuma dienu vai, vienojoties ar darba devēju, tā tiek atstrādāta
   citā laikā.

   (Ar grozījumiem, kas izdarīti ar 04.03.2010. likumu, kas stājas spēkā 25.03.2010.)

   134.pants. Nepilns darba laiks

   (1) Darba līgumā darba devējs un darbinieks var vienoties par nepilna darba laika
   noteikšanu, kas ir īsāks par normālo dienas vai nedēļas darba laiku.

   (2) Darba devējs nosaka nepilnu darba laiku, ja to pieprasa grūtniece, sieviete
   pēcdzemdību periodā līdz vienam gadam, bet, ja sieviete baro bērnu ar krūti, — visā
   barošanas laikā, kā arī darbinieks, kuram ir bērns līdz 14 gadu vecumam vai bērns
   invalīds līdz 18 gadu vecumam.

   (3) Uz darbinieku, kas nodarbināts nepilnu darba laiku, attiecināmi tādi paši
   noteikumi kā uz darbinieku, kas nodarbināts normālu darba laiku.

   (4) Darbinieka atteikšanās pāriet no normālā darba laika uz nepilnu darba laiku vai
   otrādi pati par sevi nevar būt par pamatu darba līguma uzteikumam vai citādai
   darbinieka tiesību ierobežošanai. Šis noteikums neierobežo darba devēja tiesības
   uzteikt darba līgumu, ja šāds uzteikums ir pietiekami pamatots ar neatliekamu
   saimniecisku, organizatorisku, tehnoloģisku vai līdzīga rakstura pasākumu veikšanu
   uzņēmumā.

   (5) Darba devējs pēc darbinieka pieprasījuma pārceļ viņu no normālā darba laika uz
   nepilnu darba laiku vai otrādi, ja uzņēmumā pastāv šāda iespēja.

   (6) Darba devējs informē darbinieku pārstāvjus par iespējām uzņēmumā nodarbināt
   darbiniekus nepilnu darba laiku, ja darbinieku pārstāvji šādu informāciju pieprasa.

   (7) Ja darbiniekam noteikts nepilns darba laiks, viņa nodarbināšana virs šā darba
   laika ir pieļaujama, pamatojoties uz darba devēja un darbinieka rakstveida
   vienošanos.

   (Ar grozījumiem, kas izdarīti ar 21.09.2006. un 04.03.2010. likumu, kas stājas spēkā
   25.03.2010.)

   135.pants. Darba dienas ilgums pirms svētku dienām

   Pirms svētku dienām darba dienas ilgums saīsināms par vienu stundu, ja darba
   koplīgumā, darba kārtības noteikumos vai darba līgumā nav noteikts īsāks darba
   laiks.

   136.pants. Virsstundu darbs

   (1) Virsstundu darbs ir darbs, kuru darbinieks veic virs normālā darba laika.

   (2) Virsstundu darbs ir pieļaujams, ja darbinieks un darba devējs par to vienojušies
   rakstveidā.

   (3) Darba devējam ir tiesības nodarbināt darbinieku virsstundu darbā bez viņa
   rakstveida piekrišanas šādos izņēmuma gadījumos:

   1) ja to prasa sabiedrības visneatliekamākās vajadzības;

   2) lai novērstu nepārvaramas varas, nejauša notikuma vai citu ārkārtēju apstākļu
   izraisītas sekas, kas nelabvēlīgi ietekmē vai var ietekmēt parasto darba gaitu
   uzņēmumā;

   3) steidzama, iepriekš neparedzēta darba pabeigšanai noteiktā laikā.

   (4) Ja šā panta trešajā daļā minētajos gadījumos virsstundu darbs turpinās ilgāk par
   sešām dienām pēc kārtas, darba devējam ir nepieciešama Valsts darba inspekcijas
   atļauja turpmākajam virsstundu darbam, izņemot gadījumus, kad līdzīgu darbu
   atkārtošanās nav paredzama.

   (5) Virsstundu darbs nedrīkst pārsniegt vidēji astoņas stundas septiņu dienu
   periodā, ko aprēķina pārskata periodā, kas nepārsniedz četrus mēnešus.

   (6) Aizliegts nodarbināt virsstundu darbā personas, kas ir jaunākas par 18 gadiem.

   (7) Grūtnieci, sievieti pēcdzemdību periodā līdz vienam gadam un sievieti, kas baro
   bērnu ar krūti, visā barošanas laikā, bet ne ilgāk kā līdz bērna divu gadu vecumam,
   var nodarbināt virsstundu darbā, ja viņa devusi rakstveida piekrišanu.

   (8) Ja darba devējs vienu darba dienu, kas iekrīt starp svētku dienu un nedēļas
   atpūtas laiku, nosaka par brīvdienu un pārceļ to uz sestdienu tajā pašā nedēļā vai
   citā nedēļā tā paša mēneša ietvaros, darba dienas pārcelšanas gadījumā minētais
   darbs nav uzskatāms par virsstundu darbu.

   (Ar grozījumiem, kas izdarīti ar 22.04.2004., 21.09.2006., 04.03.2010. un
   23.10.2014. likumu, kas stājas spēkā 01.01.2015.)

   137.pants. Darba laika uzskaite

   (1) Darba devējam ir pienākums precīzi uzskaitīt katra darbinieka nostrādātās
   stundas kopumā, kā arī atsevišķi virsstundas, darbu nakts laikā, nedēļas atpūtas
   laikā un svētku dienās nostrādātās stundas.

   (2) Darbiniekiem, kuri, pamatojoties uz darba devēja rīkojumu, vienlaikus apgūst
   profesiju (amatu, arodu), darbā un mācībās pavadītais laiks ir saskaitāms kopā un
   uzskatāms par darba laiku.

   (3) Darbiniekam ir tiesības personiski vai ar darbinieku pārstāvju starpniecību
   pārbaudīt darba devēja veikto darba laika uzskaiti.

   (Ar grozījumiem, kas izdarīti ar 22.04.2004. un 04.03.2010. likumu, kas stājas spēkā
   25.03.2010.)

   32.nodaļa
   Darba laika organizācija

   138.pants. Nakts darbs

   (1) Nakts darbs ir ikviens darbs, ko veic nakts laikā vairāk nekā divas stundas. Ar
   nakts laiku saprotams laikposms no pulksten 22 līdz 6. Attiecībā uz bērniem nakts
   laiks šā likuma izpratnē ir laikposms no pulksten 20 līdz 6.

   (2) Nakts darbinieks ir darbinieks, kurš parasti veic nakts darbu saskaņā ar maiņu
   grafiku vai vismaz 50 dienas kalendāra gadā.

   (3) Nakts darbiniekam normālais dienas darba laiks saīsināms par vienu stundu. Šis
   noteikums nav attiecināms uz darbiniekiem, kuriem noteikts normālais saīsinātais
   darba laiks. Nakts darbiniekam normālais dienas darba laiks netiek saīsināts, ja tas
   nepieciešams uzņēmuma darbības īpatnību dēļ. Nakts darbinieku, kura darbs saistīts
   ar īpašu risku, aizliegts nodarbināt vairāk par astoņām stundām diennakts periodā,
   kurā viņš veicis nakts darbu, bet šo noteikumu pēc konsultēšanās ar darbinieku
   pārstāvjiem var nepiemērot šā likuma 140.panta otrajā daļā minētajos gadījumos.

   (4) Nakts darbiniekam ir tiesības veikt veselības pārbaudi, pirms viņš tiek
   nodarbināts nakts darbā, kā arī tiesības veikt turpmākas regulāras veselības
   pārbaudes ne retāk kā reizi divos gados, bet darbiniekam, kurš sasniedzis 50 gadu
   vecumu, — ne retāk kā reizi gadā. Izmaksas, kas saistītas ar šādām veselības
   pārbaudēm, sedz darba devējs.

   (5) Darba devējam jāpārceļ nakts darbinieks piemērotā darbā, kas veicams dienas
   laikā, ja ir ārsta atzinums, ka nakts darbs negatīvi ietekmē viņa veselību.

   (6) Aizliegts nodarbināt nakts laikā personas, kuras ir jaunākas par 18 gadiem,
   grūtnieces un sievietes pēcdzemdību periodā līdz vienam gadam, bet, ja sieviete baro
   bērnu ar krūti, — visā barošanas laikā, ja ir ārsta atzinums, ka attiecīgā darba
   veikšana rada draudus sievietes vai viņas bērna drošībai un veselībai.

   (7) Darbinieku, kuram ir bērns līdz triju gadu vecumam, nodarbināt nakts laikā
   atļauts tikai ar viņa piekrišanu.

   (Ar grozījumiem, kas izdarīti ar 22.04.2004. un 23.10.2014. likumu, kas stājas spēkā
   01.01.2015.)

   139.pants. Maiņu darbs

   (1) Ja nepieciešams nodrošināt nepārtrauktu darba gaitu, darba devējs pēc
   konsultēšanās ar darbinieku pārstāvjiem nosaka maiņu darbu. Šādos gadījumos maiņas
   ilgums nedrīkst pārsniegt attiecīgajai darbinieku kategorijai noteikto normālo
   dienas darba laiku.

   (2) Aizliegts norīkot darbinieku divās maiņās pēc kārtas.

   (3) Viena maiņa nomaina otru laikā, kāds noteikts maiņu grafikā. Ja noteiktajā laikā
   maiņa netiek nomainīta, darbiniekam, kurš nav nomainīts, ir pienākums turpināt
   darbu, ja darba pārtraukšana nav pieļaujama. Par darba turpināšanu darbinieks
   nekavējoties paziņo darba devējam. Laiks, kuru darbinieks nostrādājis pēc maiņas
   beigām, uzskatāms par virsstundu darbu.

   (4) Pāreja no vienas maiņas uz otru organizējama maiņu grafikā noteiktajā kārtībā,
   bet ne retāk kā ik pēc nedēļas.

   (5) Darba devējam ir pienākums iepazīstināt darbiniekus ar maiņu grafikiem ne vēlāk
   kā vienu mēnesi pirms to stāšanās spēkā.

   140.pants. Summētais darba laiks

   (1) Ja darba rakstura dēļ nav iespējams ievērot attiecīgajam darbiniekam noteikto
   normālo dienas vai nedēļas darba laika ilgumu, darba devējs pēc konsultēšanās ar
   darbinieku pārstāvjiem var noteikt summēto darba laiku, lai darba laiks pārskata
   periodā nepārsniegtu attiecīgajam darbiniekam noteikto normālo darba laiku. Ja
   darbiniekam ir noteikts summētais darba laiks, darba devējam ir pienākums par to
   rakstveidā informēt darbinieku, norādot pārskata perioda ilgumu, kā arī laikus
   iepazīstināt darbinieku ar darba grafiku.

   (2) Likumā noteikto diennakts un nedēļas atpūtas laika ilgumu summētā darba laika
   ietvaros var nepiemērot, ja:

   1) darbiniekam ceļā uz darbu ir jāpavada ilgs laiks;

   2) darbinieks veic apsardzes vai uzraudzības darbību;

   3) darba rakstura dēļ nepieciešams nodrošināt nepārtrauktu darba gaitu;

   4) darbinieks veic sezonas rakstura darbu;

   5) ir paredzama uzņēmuma darbības apjoma īslaicīga paplašināšanās vai ražošanas
   apjoma pieaugums.

   (3) Ja darba koplīgumā vai darba līgumā nav noteikts garāks pārskata periods,
   summētā darba laika pārskata periods ir viens mēnesis. Darbinieks un darba devējs
   darba līgumā var vienoties par pārskata perioda ilgumu, taču ne ilgāku par trim
   mēnešiem, bet darba koplīgumā — ne ilgāku par 12 mēnešiem.

   (4) Summētā darba laika ietvaros jebkurā gadījumā aizliegts nodarbināt darbinieku
   ilgāk par 24 stundām pēc kārtas un 56 stundām nedēļā. Atpūtas laiku darbiniekam
   piešķir nekavējoties pēc darba veikšanas.

   (5) Darbs, kuru darbinieks veic virs pārskata periodā noteiktā normālā darba laika,
   uzskatāms par virsstundu darbu.

   (6) Ja ir noteikts summētais darba laiks, darba devējs nodrošina, ka pārskata
   periodā diennakts atpūtas laiks nav īsāks par vidēji 12 stundām diennaktī un nedēļas
   atpūtas laiks nav īsāks par vidēji 35 stundām nedēļā, ieskaitot diennakts atpūtas
   laiku.

   (7) Darba devējs nav tiesīgs grozīt darbiniekam noteikto darba grafiku darbinieka
   pārejošas darbnespējas laikā, kā arī laikā, kad darbinieks neveic darbu citu
   attaisnojošu iemeslu dēļ.

   (23.10.2014. likuma redakcijā, kas stājas spēkā 01.01.2015.)

   SEPTĪTĀ SADAĻA
   ATPŪTAS LAIKS
   33.nodaļa
   Atpūtas laika vispārīgie noteikumi

   141.pants. Atpūtas laika jēdziens

   (1) Atpūtas laiks šā likuma izpratnē ir laikposms, kura ietvaros darbiniekam nav
   jāveic viņa darba pienākumi un kuru viņš var izlietot pēc sava ieskata.

   (2) Atpūtas laiks ietver pārtraukumus darbā, diennakts atpūtu, nedēļas atpūtu,
   svētku dienas un atvaļinājumus.

   142.pants. Diennakts atpūta

   (1) Diennakts atpūtas ilgums 24 stundu periodā nedrīkst būt īsāks par 12 stundām pēc
   kārtas. Šo noteikumu var nepiemērot, ja noteikts summētais darba laiks.

   (2) Diennakts atpūtas ilgums bērniem 24 stundu periodā nedrīkst būt īsāks par 14
   stundām pēc kārtas.

   143.pants. Nedēļas atpūta

   (1) Nedēļas atpūtas ilgums septiņu dienu periodā nedrīkst būt īsāks par 42 stundām
   pēc kārtas. Šo noteikumu var nepiemērot, ja noteikts summētais darba laiks.

   (2) Ja noteikta piecu dienu darba nedēļa, darbiniekam piešķir divas nedēļas atpūtas
   dienas; ja noteikta sešu dienu darba nedēļa, — vienu nedēļas atpūtas dienu. Abas
   nedēļas atpūtas dienas parasti piešķir pēc kārtas.

   (3) Vispārējā nedēļas atpūtas diena ir svētdiena. Ja nepieciešams nodrošināt
   nepārtrauktu darba gaitu, atļauts nodarbināt darbinieku svētdienā, piešķirot viņam
   atpūtu citā nedēļas dienā.

   (4) Darbinieku ar darba devēja rakstveida rīkojumu var iesaistīt darbā nedēļas
   atpūtas laikā, piešķirot viņam līdzvērtīgu kompensējošo atpūtu un nodrošinot ne
   mazāk kā divus šā panta pirmajā daļā minētos nedēļas atpūtas periodus jebkurā 14
   dienu laikā, šādos gadījumos:

   1) ja to prasa sabiedrības visneatliekamākās vajadzības;

   2) lai novērstu nepārvaramas varas, nejauša notikuma vai citu ārkārtēju apstākļu
   izraisītas sekas, kas nelabvēlīgi ietekmē vai var ietekmēt parasto darba gaitu
   uzņēmumā;

   3) steidzama, iepriekš neparedzēta darba pabeigšanai noteiktā laikā.

   (5) Saskaņā ar šā panta ceturtās daļas noteikumiem aizliegts nodarbināt personas,
   kuras ir jaunākas par 18 gadiem, grūtnieces un sievietes pēcdzemdību periodā līdz
   vienam gadam, bet, ja sieviete baro bērnu ar krūti, — visā barošanas laikā, bet ne
   ilgāk kā līdz bērna divu gadu vecumam.

   (6) Ja darba devējs vienu darba dienu, kas iekrīt starp svētku dienu un nedēļas
   atpūtas laiku, nosaka par brīvdienu un pārceļ to uz sestdienu tajā pašā nedēļā vai
   citā nedēļā tā paša mēneša ietvaros, nedēļas atpūtas laika ilgums nedrīkst būt īsāks
   par 35 stundām pēc kārtas.

   (Ar grozījumiem, kas izdarīti ar 22.04.2004., 04.03.2010. un 23.10.2014. likumu, kas
   stājas spēkā 01.01.2015.)

   144.pants. Darbs svētku dienās

   (1) Darbinieki netiek nodarbināti likumā noteiktajās svētku dienās.

   (2) Ja nepieciešams nodrošināt nepārtrauktu darba gaitu, atļauts nodarbināt
   darbinieku svētku dienā, piešķirot viņam atpūtu citā nedēļas dienā vai izmaksājot
   atbilstošu atlīdzību.

   34.nodaļa
   Pārtraukumi

   145.pants. Pārtraukumi darbā

   (1) Ikvienam darbiniekam ir tiesības uz pārtraukumu darbā, ja viņa dienas darba
   laiks ir ilgāks par sešām stundām. Pusaudžiem ir tiesības uz pārtraukumu darbā, ja
   viņu darba laiks ir ilgāks par četrarpus stundām.

   (2) Pārtraukumu piešķir ne vēlāk kā pēc četrām stundām no darba sākuma. Pārtraukuma
   ilgumu nosaka darba devējs pēc konsultēšanās ar darbinieku pārstāvjiem, taču tas
   nedrīkst būt īsāks par 30 minūtēm. Ievērojot darba drošības un veselības
   aizsardzības principus, darba koplīgumā var noteikt citu pārtraukuma piešķiršanas
   kārtību. Pārtraukumu neieskaita darba laikā. Ja iespējams, pusaudzim pārtraukumu
   piešķir, kad nostrādāta puse no viņam nolīgtā dienas darba laika.

   (3) Pārtraukuma laikā darbiniekam ir tiesības atstāt savu darba vietu, ja darba
   līgumā, darba koplīgumā vai darba kārtības noteikumos nav noteikts citādi.
   Aizliegumam pārtraukuma laikā atstāt darba vietu jābūt pietiekami pamatotam.

   (4) Ja darba rakstura dēļ pārtraukumu ēšanai nav iespējams noteikt, darba devējs
   nodrošina darbiniekam iespēju paēst darba laikā.

   (5) Pārtraukumu atpūtai piešķir jebkurā gadījumā. Ja pārtraukumu atpūtai nav
   iespējams piešķirt visu uzreiz, pieļaujama tā sadalīšana daļās, kas nedrīkst būt
   īsākas par 15 minūtēm katra.

   (6) Darba devējs piešķir papildu pārtraukumu darbiniekiem, kuri pakļauti īpašam
   riskam. Pārtraukuma ilgumu nosaka darba devējs pēc konsultēšanās ar darbinieku
   pārstāvjiem, un šie pārtraukumi ieskaitāmi darba laikā.

   (Ar grozījumiem, kas izdarīti ar 12.12.2002., 22.04.2004. un 21.09.2006. likumu, kas
   stājas spēkā 25.10.2006.)

   146.pants. Pārtraukumi bērna barošanai

   (1) Darbiniekam, kuram ir bērns līdz pusotra gada vecumam, piešķir papildu
   pārtraukumus bērna barošanai. Par šādu pārtraukumu nepieciešamību darbinieks laikus
   paziņo darba devējam.

   (2) Pārtraukumus bērna barošanai, kas nav īsāki par 30 minūtēm, piešķir ne retāk kā
   pēc katrām trim stundām. Ja darbiniekam ir divi vai vairāki bērni līdz pusotra gada
   vecumam, piešķirams vismaz stundu ilgs pārtraukums. Pārtraukuma ilgumu nosaka darba
   devējs pēc konsultēšanās ar darbinieku pārstāvjiem. Nosakot pārtraukuma piešķiršanas
   kārtību, pēc iespējas ņemamas vērā attiecīgā darbinieka vēlmes.

   (3) Pārtraukumus bērna barošanai var pievienot pārtraukumam darbā vai, ja to
   pieprasa darbinieks, pārcelt uz darba laika beigām, darba dienas ilgumu attiecīgi
   saīsinot.

   (4) Pārtraukumus bērna barošanai ieskaita darba laikā, saglabājot par šo laiku darba
   samaksu. Darbiniekiem, kuriem noteikta akorda alga, par šo laiku tiek izmaksāta
   vidējā izpeļņa.

   (Ar grozījumiem, kas izdarīti ar 22.04.2004. likumu, kas stājas spēkā 08.05.2004.)

   147.pants. Īslaicīga prombūtne

   (1) Darba devējs nodrošina iespēju grūtniecei atstāt darba vietu, lai veiktu
   veselības pārbaudi pirmsdzemdību periodā, ja šādu pārbaudi nav iespējams veikt ārpus
   darba laika.

   (2) Darbiniekam ir tiesības uz īslaicīgu prombūtni, ja viņa tūlītēja klātbūtne darbā
   nav iespējama nepārvaramas varas, nejauša notikuma vai citu ārkārtēju apstākļu dēļ.

   (3) Darbiniekam, kura aprūpē ir bērns līdz 18 gadu vecumam, ir tiesības uz īslaicīgu
   prombūtni bērna saslimšanas vai nelaimes gadījumā, kā arī lai piedalītos bērna
   veselības pārbaudē, ja šādu pārbaudi nav iespējams veikt ārpus darba laika.

   (4) Par īslaicīgu prombūtni darbinieks savlaicīgi paziņo darba devējam. Īslaicīga
   prombūtne nevar būt par pamatu darba devēja tiesībām uzteikt darba līgumu.

   (23.10.2014. likuma redakcijā, kas stājas spēkā 01.01.2015.)

   148.pants. Darba laika organizēšanas īpašie noteikumi

   (1) Šā likuma 131.panta pirmās daļas, 136.panta piektās daļas, 138.panta trešās
   daļas, 142.panta pirmās daļas, 143.panta pirmās daļas un 145.panta noteikumus,
   ievērojot darba drošības un veselības aizsardzības principus, kā arī nodrošinot
   pietiekamu atpūtu, var neattiecināt uz situācijām, kad, ievērojot attiecīgā darba
   vai nodarbošanās īpatnības, darba laika ilgums netiek mērīts vai iepriekš noteikts
   vai to var noteikt paši darbinieki. Minētajos gadījumos nav jāveic darba laika
   uzskaite.

   (2) Šā likuma 138.panta pirmās daļas, 142.panta pirmās daļas, 143.panta pirmās daļas
   un 145.panta noteikumus, ievērojot darba drošības un veselības aizsardzības
   principus, kā arī nodrošinot pietiekamu atpūtu, var neattiecināt uz darbiniekiem,
   kuri nodarbināti uzņēmumā, kas nodrošina pasažieru un kravu autopārvadājumus,
   pārvadājumus pa gaisu vai iekšzemes ūdensceļiem, un kuru darbs vai nodarbošanās
   saistīta ar izbraukumiem vai pārvietošanos.

   (3) Šā panta otrās daļas noteikumi neattiecas uz darbiniekiem, kuri veic darbu
   pilsētas sabiedriskajos transportlīdzekļos.

   (Ar grozījumiem, kas izdarīti ar 22.04.2004. un 04.03.2010. likumu, kas stājas spēkā
   25.03.2010.)

   35.nodaļa
   Atvaļinājumi

   149.pants. Ikgadējais apmaksātais atvaļinājums

   (1) Ikvienam darbiniekam ir tiesības uz ikgadējo apmaksāto atvaļinājumu. Šāds
   atvaļinājums nedrīkst būt īsāks par četrām kalendāra nedēļām, neskaitot svētku
   dienas. Personām, kuras ir jaunākas par 18 gadiem, piešķir vienu mēnesi ilgu
   ikgadējo apmaksāto atvaļinājumu.

   (2) Darbiniekam un darba devējam vienojoties, ikgadējo apmaksāto atvaļinājumu
   kārtējā gadā var piešķirt pa daļām, taču viena no atvaļinājuma daļām kārtējā gadā
   nedrīkst būt īsāka par divām nepārtrauktām kalendāra nedēļām.

   (3) Izņēmuma gadījumos, kad ikgadējā apmaksātā atvaļinājuma piešķiršana darbiniekam
   pilnā apmērā kārtējā gadā var nelabvēlīgi ietekmēt parasto darba gaitu uzņēmumā, ar
   darbinieka rakstveida piekrišanu pieļaujams pārcelt atvaļinājuma daļu uz nākamo
   gadu. Šādā gadījumā atvaļinājuma daļa kārtējā gadā nedrīkst būt īsāka par divām
   nepārtrauktām kalendāra nedēļām. Pārcelto atvaļinājuma daļu pēc iespējas pievieno
   nākamā gada atvaļinājumam. Atvaļinājuma daļu var pārcelt tikai uz vienu gadu.

   (4) Šā panta trešās daļas noteikumi nav piemērojami personām, kuras ir jaunākas par
   18 gadiem, grūtniecēm un sievietēm pēcdzemdību periodā līdz vienam gadam, bet, ja
   sieviete baro bērnu ar krūti, — visā barošanas laikā, bet ne ilgāk kā līdz bērna
   divu gadu vecumam.

   (5) Ikgadējā apmaksātā atvaļinājuma atlīdzināšana naudā nav pieļaujama, izņemot
   gadījumus, kad darba tiesiskās attiecības tiek izbeigtas un darbinieks ikgadējo
   apmaksāto atvaļinājumu nav izmantojis. Darba devējam ir pienākums izmaksāt atlīdzību
   par visu periodu, par kuru darbinieks nav izmantojis ikgadējo apmaksāto
   atvaļinājumu.

   (6) Pēc ikgadējā apmaksātā atvaļinājuma darbiniekam ir tiesības uz tādiem darba
   apstākļu un nodarbinātības noteikumu uzlabojumiem, uz kuriem viņam būtu tiesības, ja
   viņš nebūtu bijis atvaļinājumā. Šis noteikums attiecas arī uz šā likuma 151., 153.,
   154., 155., 156. un 157.pantā minētajiem atvaļinājumiem, kā arī uz darbinieka
   darbnespējas laiku vai darba neveikšanas laiku citu attaisnojošu iemeslu dēļ.

   (Ar grozījumiem, kas izdarīti ar 22.04.2004. un 23.10.2014. likumu, kas stājas spēkā
   01.01.2015.)

   150.pants. Ikgadējā apmaksātā atvaļinājuma piešķiršanas kārtība

   (1) Ikgadējo apmaksāto atvaļinājumu piešķir katru gadu noteiktā laikā saskaņā ar
   darbinieka un darba devēja vienošanos vai atvaļinājumu grafiku, ko sastāda darba
   devējs pēc konsultēšanās ar darbinieku pārstāvjiem. Ar atvaļinājumu grafiku un tā
   grozījumiem iepazīstināmi visi darbinieki, un tam jābūt pieejamam ikvienam
   darbiniekam.

   (2) Darba devējam ir pienākums, piešķirot ikgadējo apmaksāto atvaļinājumu, pēc
   iespējas ņemt vērā darbinieka vēlmes.

   (3) Darbinieks var prasīt ikgadējā apmaksātā atvaļinājuma piešķiršanu par pirmo
   darba gadu, ja viņš pie darba devēja ir nepārtraukti nodarbināts ne mazāk kā sešus
   mēnešus. Darba devējam ir pienākums šādu atvaļinājumu piešķirt pilnā apmērā.

   (4) Sievietei pēc viņas pieprasījuma ikgadējo apmaksāto atvaļinājumu piešķir pirms
   grūtniecības un dzemdību atvaļinājuma vai tieši pēc tā neatkarīgi no laika, kurā
   sieviete bijusi nodarbināta pie attiecīgā darba devēja.

   (5) Darbiniekam, kurš ir jaunāks par 18 gadiem, un darbiniekam, kuram ir bērns līdz
   triju gadu vecumam vai bērns invalīds līdz 18 gadu vecumam, ikgadējais apmaksātais
   atvaļinājums piešķirams vasarā vai pēc viņa vēlēšanās jebkurā citā laikā. Ja
   darbinieks, kurš ir jaunāks par 18 gadiem, turpina iegūt izglītību, ikgadējais
   apmaksātais atvaļinājums piešķirams, pēc iespējas saskaņojot to ar brīvlaiku
   izglītības iestādē.

   (6) Ikgadējo apmaksāto atvaļinājumu pārceļ vai pagarina darbinieka pārejošas
   darbnespējas gadījumā.

   (Ar grozījumiem, kas izdarīti ar 21.09.2006. likumu, kas stājas spēkā 25.10.2006.)

   151.pants. Papildatvaļinājums

   (1) Ikgadējo apmaksāto papildatvaļinājumu piešķir:

   1) darbiniekiem, kuru aprūpē ir trīs vai vairāki bērni vecumā līdz 16 gadiem vai
   bērns invalīds līdz 18 gadu vecumam, — trīs darba dienas;

   2) darbiniekiem, kuru darbs saistīts ar īpašu risku, — ne mazāk kā trīs darba
   dienas;

   3) darbiniekiem, kuru aprūpē ir mazāk par trim bērniem vecumā līdz 14 gadiem, — ne
   mazāk par vienu darba dienu.

   (2) Darba koplīgumā vai darba līgumā var noteikt citus gadījumus (nakts darbs, maiņu
   darbs, ilggadējs darbs u.c.), kad darbiniekam piešķirams ikgadējais apmaksātais
   papildatvaļinājums.

   (3) Ikgadējo apmaksāto papildatvaļinājumu pārceļ vai pagarina darbinieka pārejošas
   darbnespējas gadījumā.

   (Ar grozījumiem, kas izdarīti ar 04.03.2010. un 23.10.2014. likumu, kas stājas spēkā
   01.01.2015.)

   152.pants. Laiks, kas dod tiesības uz ikgadējo apmaksāto atvaļinājumu

   (1) Laikā, kas dod tiesības uz ikgadējo apmaksāto atvaļinājumu, ieskaita laiku, kad
   darbinieks bijis faktiski nodarbināts pie attiecīgā darba devēja, un laiku, kad
   darbinieks nav veicis darbu attaisnojošu iemeslu dēļ, ieskaitot:

   1) pārejošas darbnespējas laiku;

   2) grūtniecības un dzemdību atvaļinājuma laiku;

   3) īslaicīgas prombūtnes laiku;

   4) darba piespiedu kavējuma laiku, ja darbinieks prettiesiski atlaists no darba un
   atjaunots iepriekšējā darbā;

   5) šā likuma 155.pantā minēto atvaļinājuma laiku.

   (2) Šā panta pirmajā daļā minētajā laikā neieskaita bērna kopšanas atvaļinājuma
   laiku un atvaļinājuma laiku bez darba samaksas saglabāšanas, kas ir ilgāks par
   četrām nedēļām viena gada laikā.

   (Ar grozījumiem, kas izdarīti ar 04.03.2010. likumu, kas stājas spēkā 25.03.2010.)

   153.pants. Atvaļinājums bez darba samaksas saglabāšanas

   (1) Darba devējs piešķir atvaļinājumu bez darba samaksas saglabāšanas, ja to
   pieprasa darbinieks, kura aprūpē un uzraudzībā pirms adopcijas apstiprināšanas tiesā
   ar bāriņtiesas lēmumu nodots adoptējamais bērns. Šādu atvaļinājumu piešķir uz laiku,
   kāds noteikts bāriņtiesas lēmumā par adoptējamā bērna aprūpi un uzraudzību. Ja
   bāriņtiesa pieņem lēmumu par aprūpes un uzraudzības termiņa pagarināšanu,
   atvaļinājumu pagarina līdz tiesas sprieduma par adopcijas apstiprināšanu spēkā
   stāšanās laikam. Šādu atvaļinājumu ieskaita kopējā darba stāžā, bet to neieskaita
   ikgadējā apmaksātajā atvaļinājumā.

   (1^1) Darba devējs piešķir atvaļinājumu bez darba samaksas saglabāšanas, ja to
   pieprasa darbinieks, kurš kā audžuģimene vai aizbildnis aprūpē bērnu, kā arī
   darbinieks, kurš atbilstoši bāriņtiesas lēmumam faktiski kopj un audzina citas
   personas bērnu. Šādu atvaļinājumu piešķir uz laiku, kāds noteikts bāriņtiesas
   lēmumā, bet ne ilgāk kā līdz bērna pusotra gada vecumam. Šādu atvaļinājumu ieskaita
   kopējā darba stāžā, bet to neieskaita ikgadējā apmaksātajā atvaļinājumā.

   (1^2) Darba devējs piešķir atvaļinājumu bez darba samaksas saglabāšanas darbiniekam,
   kurš pilda dienestu Latvijas Republikas Zemessardzē, ja par viņa iesaisti
   Zemessardzes uzdevumu izpildē vai apmācībā darba devēju informē Zemessardzes
   vienības komandieris dienestu Zemessardzē regulējošos normatīvajos aktos noteiktajā
   termiņā un kārtībā. Atvaļinājumu bez darba samaksas saglabāšanas piešķir uz
   Zemessardzes vienības komandiera izziņā norādīto laiku.

   (2) Darbiniekam, kurš izmanto šā panta pirmajā, 1.^1 un 1.^2 daļā minēto
   atvaļinājumu, tiek saglabāts iepriekšējais darbs. Ja tas nav iespējams, darba devējs
   nodrošina līdzīgu vai līdzvērtīgu darbu ar darbiniekam ne mazāk labvēlīgiem darba
   apstākļiem un nodarbinātības noteikumiem.

   (3) Darba devējs pēc darbinieka pieprasījuma var piešķirt viņam atvaļinājumu bez
   darba samaksas saglabāšanas arī citos gadījumos.

   (22.01.2004. likuma redakcijā ar grozījumiem, kas izdarīti ar 04.03.2010. un
   23.10.2014. likumu, kas stājas spēkā 01.01.2015.)

   154.pants. Grūtniecības un dzemdību atvaļinājums

   (1) Grūtniecības atvaļinājumu — 56 kalendāra dienas un dzemdību atvaļinājumu — 56
   kalendāra dienas aprēķina kopā un piešķir 112 kalendāra dienas neatkarīgi no tā, cik
   grūtniecības atvaļinājuma dienas izmantotas līdz dzemdībām.

   (2) Sievietei, kurai sakarā ar grūtniecību medicīniskā aprūpe uzsākta ārstnieciski
   profilaktiskajā iestādē līdz 12.grūtniecības nedēļai un turpināta visu grūtniecības
   laiku, piešķir 14 dienas ilgu papildatvaļinājumu, pievienojot to grūtniecības
   atvaļinājumam un aprēķinot kopā 70 kalendāra dienas.

   (3) Grūtniecības, dzemdību vai pēcdzemdību sarežģījumu dēļ, kā arī tad, ja dzimuši
   divi vai vairāki bērni, sievietei piešķir 14 dienas ilgu papildatvaļinājumu,
   pievienojot to dzemdību atvaļinājumam un aprēķinot kopā 70 kalendāra dienas.

   (4) Atvaļinājumus, kas piešķirti sakarā ar grūtniecību un dzemdībām, ikgadējā
   apmaksātajā atvaļinājumā neieskaita.

   (5) Sievietei, kura izmanto grūtniecības vai dzemdību atvaļinājumu, tiek saglabāts
   iepriekšējais darbs. Ja tas nav iespējams, darba devējs nodrošina līdzīgu vai
   līdzvērtīgu darbu ar sievietei ne mazāk labvēlīgiem darba apstākļiem un
   nodarbinātības noteikumiem.

   (Ar grozījumiem, kas izdarīti ar 22.04.2004. likumu, kas stājas spēkā 08.05.2004.)

   155.pants. Atvaļinājums bērna tēvam, adoptētājiem vai citai personai

   (1) Bērna tēvam ir tiesības uz 10 kalendāra dienas ilgu atvaļinājumu. Atvaļinājumu
   bērna tēvam piešķir tūlīt pēc bērna piedzimšanas, bet ne vēlāk kā divu mēnešu laikā
   pēc bērna piedzimšanas.

   (2) Ja māte dzemdībās vai laikā līdz 42.pēcdzemdību perioda dienai mirusi vai arī
   likumā noteiktajā kārtībā līdz 42.pēcdzemdību perioda dienai atteikusies no bērna
   kopšanas un audzināšanas, bērna tēvam piešķir atvaļinājumu uz laiku līdz bērna
   70.dzīvības dienai. Minētais atvaļinājums piešķirams arī citai personai, kura
   faktiski kopj bērnu.

   (3) Ja māte nevar kopt bērnu laikā līdz 42.pēcdzemdību perioda dienai saslimšanas,
   traumas vai citu ar veselību saistītu iemeslu dēļ, tēvam vai citai personai, kura
   faktiski kopj bērnu, piešķir atvaļinājumu uz tām dienām, kurās māte pati nav spējīga
   bērnu kopt.

   (4) (Izslēgta ar 22.01.2004. likumu)

   (5) Ģimenē, kura adoptējusi bērnu vecumā līdz trim gadiem, vienam no adoptētājiem
   piešķir 10 kalendāra dienas ilgu atvaļinājumu.

   (6) Bērna tēvam, adoptētājam vai citai personai, kura faktiski kopj bērnu un kura
   izmanto šajā pantā minēto atvaļinājumu, tiek saglabāts iepriekšējais darbs. Ja tas
   nav iespējams, darba devējs nodrošina līdzīgu vai līdzvērtīgu darbu ar bērna tēvam,
   adoptētājam vai citai personai, kura faktiski kopj bērnu, ne mazāk labvēlīgiem darba
   apstākļiem un nodarbinātības noteikumiem.

   (Ar grozījumiem, kas izdarīti ar 22.01.2004. un 22.04.2004. likumu, kas stājas spēkā
   08.05.2004.)

   156.pants. Bērna kopšanas atvaļinājums

   (1) Ikvienam darbiniekam ir tiesības uz bērna kopšanas atvaļinājumu sakarā ar bērna
   dzimšanu vai adopciju. Šādu atvaļinājumu piešķir uz laiku, kas nav ilgāks par
   pusotru gadu, līdz dienai, kad bērns sasniedz astoņu gadu vecumu.

   (2) Bērna kopšanas atvaļinājumu pēc darbinieka pieprasījuma piešķir uz pilnu laiku
   vai pa daļām. Darbiniekam ir pienākums vienu mēnesi iepriekš rakstveidā paziņot
   darba devējam par bērna kopšanas atvaļinājuma vai tā daļas sākumu un ilgumu.

   (3) Laiku, kuru darbinieks pavada bērna kopšanas atvaļinājumā, ieskaita kopējā darba
   stāžā.

   (4) Darbiniekam, kurš izmanto bērna kopšanas atvaļinājumu, tiek saglabāts
   iepriekšējais darbs. Ja tas nav iespējams, darba devējs nodrošina līdzīgu vai
   līdzvērtīgu darbu ar darbiniekam ne mazāk labvēlīgiem darba apstākļiem un
   nodarbinātības noteikumiem.

   (5) Bērna kopšanas atvaļinājuma pārtraukšana pirms piešķirtā atvaļinājuma termiņa
   beigām īstenojama darba koplīgumā vai darba līgumā noteiktajā kārtībā vai
   pamatojoties uz darba devēja un darbinieka vienošanos. Darbiniekam ir tiesības
   atgriezties darbā, paziņojot par to darba devējam ne mazāk kā divas nedēļas
   iepriekš, ja objektīvu apstākļu dēļ zudis pamats turpmākai bērna kopšanai.

   (Ar grozījumiem, kas izdarīti ar 22.04.2004. un 23.10.2014. likumu, kas stājas spēkā
   01.01.2015.)

   157.pants. Mācību atvaļinājums

   (1) Darbiniekam, kurš, nepārtraucot darbu, mācās jebkura veida izglītības iestādē,
   saskaņā ar darba koplīgumu vai darba līgumu piešķir mācību atvaļinājumu ar darba
   algas saglabāšanu vai bez tās. Ja darbiniekam noteikta akorda alga, mācību
   atvaļinājumu piešķir, izmaksājot vidējo izpeļņu vai neizmaksājot to.

   (2) Darbiniekam valsts pārbaudījuma kārtošanai vai diplomdarba izstrādāšanai un
   aizstāvēšanai piešķir 20 darba dienas ilgu mācību atvaļinājumu ar darba algas
   saglabāšanu vai bez tās. Ja darbiniekam ir noteikta akorda alga, mācību atvaļinājumu
   piešķir, izmaksājot vidējo izpeļņu vai neizmaksājot to.

   (12.12.2002. likuma redakcijā ar grozījumiem, kas izdarīti ar 04.03.2010. likumu,
   kas stājas spēkā 25.03.2010.)

   Pārejas noteikumi

   1. Ar šā likuma spēkā stāšanos spēku zaudē:

   1) Latvijas Darba likumu kodekss;

   2) likums "Par darba koplīgumiem" (Latvijas Republikas Augstākās Padomes un Valdības
   Ziņotājs, 1991, 21./22.nr.).

   2. Šā likuma 112.pants stājas spēkā 2005.gada 1.janvārī.

   3. Ja darba līgums uzteikts šā likuma 100.panta piektajā daļā, 101.panta pirmās
   daļas 6., 7., 8., 9. vai 10.punktā noteiktajos gadījumos un darba koplīgumā vai
   darba līgumā nav noteikts lielāks atlaišanas pabalsts, līdz 2005.gada 1.janvārim
   darba devējs izmaksā atlaišanas pabalstu viena mēneša vidējās izpeļņas apmērā.

   (22.04.2004. likuma redakcijā, kas stājas spēkā 08.05.2004.)

   4. Ja darba tiesiskās attiecības turpinās pēc šā likuma spēkā stāšanās dienas, darba
   devējam ir pienākums pēc darbinieka pieprasījuma izsniegt viņam darba grāmatiņu, ja
   tā glabājas pie darba devēja. Ja darba tiesiskās attiecības turpinās pēc šā likuma
   spēkā stāšanās dienas un darbinieks nepieprasa, lai darba devējs viņam izsniegtu
   darba grāmatiņu, tā līdz darba tiesisko attiecību izbeigšanās brīdim glabājas pie
   darba devēja, bet pēc darba tiesisko attiecību izbeigšanās darba grāmatiņa atdodama
   darbiniekam. Darba devējs darba grāmatiņā izdara atzīmi par darba tiesisko attiecību
   izbeigšanas datumu, ja darbinieks to pieprasa. Šis noteikums neierobežo darbinieka
   tiesības pieprasīt šā likuma 129.pantā minēto izziņu.

   5. Ar šā likuma spēkā stāšanās dienu darba tiesiskajām attiecībām, kas nodibinātas
   pirms šā likuma spēkā stāšanās, piemērojami šā likuma noteikumi, izņemot pārejas
   noteikumu 6. un 7.punktā minētos gadījumus.

   6. Šā likuma 44.panta piektās daļas noteikumi nav piemērojami tiem darba līgumiem,
   kas noslēgti uz noteiktu laiku pirms šā likuma spēkā stāšanās dienas.

   7. Ja bērna kopšanas atvaļinājums ir piešķirts pirms šā likuma spēkā stāšanās
   dienas, attiecībā uz to piemērojami Latvijas Darba likumu kodeksa 173.panta
   noteikumi.

   8. Darba līgumi, kas noslēgti pirms šā likuma spēkā stāšanās dienas un neatbilst šā
   likuma 40.panta noteikumiem, sešu mēnešu laikā, skaitot no likuma spēkā stāšanās
   dienas, noformējami atbilstoši 40.panta noteikumiem.

   9. Šajā likumā paredzēto darba samaksu, atlaišanas pabalstus, priekšrocības turpināt
   darba tiesiskās attiecības darbinieku skaita samazināšanas gadījumā attiecībā uz
   likumā “Par valsts un pašvaldību institūciju amatpersonu un darbinieku atlīdzību
   2009.gadā” minēto valsts un pašvaldību institūciju darbiniekiem no 2009.gada
   29.jūnija līdz 2009.gada 31.decembrim nosaka atbilstoši likumam “Par valsts un
   pašvaldību institūciju amatpersonu un darbinieku atlīdzību 2009.gadā”.

   (12.06.2009. likuma redakcijā, kas stājas spēkā 29.06.2009.)

   10. Šajā likumā paredzētās priekšrocības turpināt darba tiesiskās attiecības
   darbinieku skaita samazināšanas gadījumā attiecībā uz Valsts un pašvaldību
   institūciju amatpersonu un darbinieku atlīdzības likumā minētajiem darbiniekiem no
   2010.gada 1.janvāra līdz 2012.gada 31.decembrim nosaka atbilstoši Valsts un
   pašvaldību institūciju amatpersonu un darbinieku atlīdzības likumam.

   (01.12.2009. likuma redakcijā, kas stājas spēkā 01.01.2010.)

   11. Šā likuma informatīvās atsauces uz Eiropas Savienības direktīvām 8.punkts zaudē
   spēku 2012.gada 8.martā.

   (16.06.2011. likuma redakcijā, kas stājas spēkā 20.07.2011.)

   12. Šā likuma 40.panta desmitā daļa stājas spēkā 2015.gada 1.aprīlī.

   (23.10.2014. likuma redakcijā, kas stājas spēkā 01.01.2015.)

   13. Ja darba līgums uz noteiktu laiku noslēgts līdz 2014.gada 31.decembrim, tā
   termiņu var pagarināt, ievērojot šā likuma 45.panta pirmās daļas noteikumus par
   darba līguma termiņa pagarināšanu, kas ir spēkā no 2015.gada 1.janvāra, taču
   kopējais šāda darba līguma termiņš jebkurā gadījumā nedrīkst pārsniegt piecus gadus.

   (23.10.2014. likuma redakcijā, kas stājas spēkā 01.01.2015.)

   14. Grozījums šā likuma 61.panta otrajā daļā, kas paredz deleģējumu Ministru
   kabinetam noteikt minimālās mēneša darba algas apmēru normāla darba laika ietvaros,
   kā arī minimālās stundas tarifa likmes aprēķināšanu, stājas spēkā 2016.gada
   1.janvārī.

   (23.10.2014. likuma redakcijā, kas stājas spēkā 01.01.2015.)

   15. Par pārkāpumu, kas izdarīts līdz 2014.gada 31.decembrim, darbiniekam piezīmi vai
   rājienu izsaka ne vēlāk kā viena mēneša laikā no pārkāpuma atklāšanas dienas,
   neieskaitot darbinieka pārejošas darbnespējas laiku, kā arī laiku, kad darbinieks ir
   atvaļinājumā vai neveic darbu citu attaisnojošu iemeslu dēļ, bet ne vēlāk kā sešu
   mēnešu laikā no pārkāpuma izdarīšanas dienas.

   (23.10.2014. likuma redakcijā, kas stājas spēkā 01.01.2015.)

   16. Ja piezīme vai rājiens izteikts līdz 2014.gada 31.decembrim, darbiniekam ir
   tiesības prasīt tā atcelšanu gada laikā no piezīmes vai rājiena izteikšanas dienas.

   (23.10.2014. likuma redakcijā, kas stājas spēkā 01.01.2015.)

   Informatīvā atsauce uz Eiropas Savienības direktīvām

   (13.10.2005. likuma redakcijā ar grozījumiem, kas izdarīti ar 04.03.2010. un
   16.06.2011. likumu, kas stājas spēkā 20.07.2011. Sk. Pārejas noteikumu 11.punktu)

   Likumā iekļautas tiesību normas, kas izriet no:

   1) (izslēgts ar 04.03.2010. likumu);

   2) (izslēgts ar 04.03.2010. likumu);

   3) Padomes 1991.gada 25.jūnija direktīvas 91/383/EEK, kas papildina pasākumus, kuru
   mērķis ir veicināt uzlabojumus darba drošībā un veselības aizsardzībā attiecībā uz
   darba ņēmējiem, kas pieņemti darbā uz noteiktu laiku vai arī īslaicīgā darbā;

   4) Padomes 1991.gada 14.oktobra direktīvas 91/533/EEK par darba devēja pienākumu
   informēt darbiniekus par darba līguma vai darba attiecību nosacījumiem;

   5) Padomes 1992.gada 19.oktobra direktīvas 92/85/EEK par pasākumu ieviešanu, lai
   veicinātu drošības un veselības aizsardzības darbā uzlabošanu strādājošām
   grūtniecēm, sievietēm, kas strādā pēcdzemdību periodā, vai strādājošām sievietēm,
   kas baro bērnu ar krūti (desmitā atsevišķā direktīva direktīvas 89/391/EEK 16.panta
   1.punkta nozīmē);

   6) (izslēgts ar 04.03.2010. likumu);

   7) Padomes 1994.gada 22.jūnija direktīvas 94/33/EK par jauniešu darba aizsardzību;

   8) (zaudējis spēku ar 08.03.2012.; sk. Pārejas noteikumu 11.punktu);

   9) Eiropas Parlamenta un Padomes 1996.gada 16.decembra direktīvas 96/71/EK par darba
   ņēmēju norīkošanu darbā pakalpojumu sniegšanas jomā;

   10) (izslēgts ar 04.03.2010. likumu);

   11) Padomes 1997.gada 15.decembra direktīvas 97/81/EK par UNICE, CEEP un EAK
   noslēgto pamatnolīgumu par nepilna darba laika darbu;

   12) Padomes 1998.gada 20.jūlija direktīvas 98/59/EK par dalībvalstu tiesību aktu
   tuvināšanu attiecībā uz kolektīvo atlaišanu;

   13) Padomes 1999.gada 28.jūnija direktīvas 1999/70/EK par UNICE, CEEP un EAK
   noslēgto pamatnolīgumu par darbu uz noteiktu laiku;

   14) Eiropas Parlamenta un Padomes 2000.gada 22.jūnija direktīvas 2000/34/EK, ar ko
   groza Padomes direktīvu 93/104/EK attiecībā uz darba laika organizēšanas konkrētiem
   aspektiem, lai aptvertu sektorus un darbības, uz kuriem neattiecas minētā direktīva;

   15) Padomes 2000.gada 29.jūnija direktīvas 2000/43/EK, ar ko ievieš vienādas
   attieksmes principu pret personām neatkarīgi no rasu vai etniskās piederības;

   16) Padomes 2000.gada 27.novembra direktīva 2000/78/EK, kas nosaka kopēju sistēmu
   vienādai attieksmei pret nodarbinātību un profesiju;

   17) Padomes 2001.gada 12.marta direktīvas 2001/23/EK par dalībvalstu tiesību aktu
   tuvināšanu attiecībā uz darbinieku tiesību aizsardzību uzņēmumu, uzņēmējsabiedrību
   vai uzņēmumu vai uzņēmējsabiedrību daļu īpašnieka maiņas gadījumā;

   18) Eiropas Parlamenta un Padomes 2002.gada 11.marta direktīvas 2002/14/EK, ar ko
   izveido vispārēju sistēmu darbinieku informēšanai un uzklausīšanai Eiropas Kopienā;

   19) Eiropas Parlamenta un Padomes 2002.gada 23.septembra direktīvas 2002/73/EK, ar
   kuru groza Padomes direktīvu 76/207/EEK par tāda principa īstenošanu, kas paredz
   vienlīdzīgu attieksmi pret vīriešiem un sievietēm attiecībā uz darba iespējām,
   profesionālo izglītību un paaugstināšanu amatā, kā arī darba nosacījumiem;

   20) Eiropas Parlamenta un Padomes 2003.gada 4.novembra direktīvas 2003/88/EK par
   konkrētiem darba laika organizēšanas aspektiem;

   21) Eiropas Parlamenta un Padomes 2006.gada 5.jūlija direktīvas 2006/54/EK par tāda
   principa īstenošanu, kas paredz vienlīdzīgas iespējas un attieksmi pret vīriešiem un
   sievietēm nodarbinātības un profesijas jautājumos (pārstrādātā versija);

   22) Eiropas Parlamenta un Padomes 2009.gada 18.jūnija direktīvas 2009/52/EK, ar ko
   nosaka minimālos standartus sankcijām un pasākumiem pret darba devējiem, kas
   nodarbina trešo valstu valstspiederīgos, kuri dalībvalstīs uzturas nelikumīgi;

   23) Eiropas Parlamenta un Padomes 2008.gada 19.novembra direktīvas 2008/104/EK par
   pagaidu darba aģentūrām;

   24) Padomes 2010.gada 8.marta direktīvas 2010/18/ES, ar ko īsteno pārskatīto
   BUSINESSEUROPE, UEAPME, CEEP un ETUC pamatnolīgumu par vecāku atvaļinājumu un atceļ
   direktīvu 96/34/EK.

   Likums stājas spēkā 2002.gada 1.jūnijā.

   Likums Saeimā pieņemts 2001.gada 20.jūnijā.
   Valsts prezidente V.Vīķe-Freiberga
   Rīgā 2001.gada 6.jūlijā
   © Oficiālais izdevējs "Latvijas Vēstnesis"
