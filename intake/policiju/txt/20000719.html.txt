   [IMG]
   Publicēts:
   "Ziņotājs", 31/32, 15.08.1991.
   Izdevējs: Augstākā PadomeVeids: likumsPieņemts: 04.06.1991.Stājas spēkā: 04.06.1991.
   Attēlotā redakcija: 19.07.2000. - 25.10.2001. Vēsturiskā
   Grozījumi:
   01.09.1992. likums / Ziņotājs, 37/38, 24.09.1992., Diena, 167, 08.09.1992. / Stājas
   spēkā 01.09.1992. 01.09.1992. likums / Ziņotājs, 37/38, 24.09.1992., Diena, 167,
   08.09.1992. / Stājas spēkā 01.09.1992. 08.06.1994. likums / LV, 73 (204),
   22.06.1994. / Stājas spēkā 06.07.1994. 27.10.1994. likums / LV, 131 (262),
   08.11.1994. / Stājas spēkā 01.01.1995. 24.11.1994. likums / LV, 144 (275),
   10.12.1994. / Stājas spēkā 24.12.1994. 02.11.1995. likums / LV, 176 (459),
   14.11.1995. / Stājas spēkā 28.11.1995. 23.05.1996. likums / LV, 94 (579),
   31.05.1996. / Stājas spēkā 01.06.1996. 05.12.1996. likums / LV, 226/227 (711/712),
   24.12.1996. / Stājas spēkā 07.01.1997. 20.03.1997. likums / LV, 83/84 (798/799),
   27.03.1997. / Stājas spēkā 10.04.1997. 23.10.1997. likums / LV, 289 (1004),
   05.11.1997. / Stājas spēkā 19.11.1997. 13.05.1999. likums / LV, 171/172 (1631/1632),
   26.05.1999. / Stājas spēkā 01.07.1999. 04.11.1999. likums / LV, 381/383 (1841/1843),
   17.11.1999. / Stājas spēkā 01.01.2000. 15.06.2000. likums / LV, 250/251 (2161/2162),
   05.07.2000. / Stājas spēkā 19.07.2000.
   Satura rādītājs:
     * I nodaļa VISPĀRĪGIE NOTEIKUMI
          * 1. pants. Policija
          * 2. pants. Policijas darbinieks
          * 3. pants. Policijas uzdevumi
          * 4. pants. Policijas darbības tiesiskais pamats
          * 5. pants. Policijas darba organizācijas un darbības principi
          * 6. pants. Atklātums policijas darbībā
          * 7. pants. Policijas sadarbība ar valsts un pašvaldību iestādēm, uzņēmumiem
            un organizācijām
          * 8. pants. Latvijas Republikas policijas profesionālie sakari
     * II nodaļa POLICIJAS DARBINIEKA PIENĀKUMI
          * 9. pants. Policijas darbinieka vispārīgie pienākumi
          * 10. pants. Policijas darbinieka pamatpienākumi
          * 11. pants. Policijas darbinieka papildpienākumi
     * III nodaļa POLICIJAS DARBINIEKA TIESĪBAS
          * 12. pants. Policijas darbinieka vispārējās tiesības
          * 13. pants. Policijas darbinieka tiesības lietot fizisku spēku un speciālos
            līdzekļus
          * 14. pants. Policijas darbinieka tiesības pielietot šaujamieroci
     * IV nodaļa POLICIJAS STRUKTŪRA, POLICIJAS IESTĀŽU KOMPETENCES UN ATBILDĪBAS
       NOŠĶIRŠANA
          * 15. pants. Policijas struktūra un pakļautība
          * 16. pants. Valsts policija
          * 17. pants. Kārtības policija
          * 18. pants. Kriminālpolicija
          * 19. pants. Pašvaldības policija
          * 20. pants. Valsts policijas centrālā aparāta un tam pakļauto apakšvienību
            kompetence
          * 21. pants. Kārtība, kādā policijas darbinieki ieceļami amatā un atbrīvojami
            no amata
     * V nodaļa POLICIJAS DARBINIEKA TIESISKĀ AIZSARDZĪBA, DARBĪBAS GARANTIJAS UN
       ATBILDĪBA
          * 22. pants. Policijas darbinieka tiesiskā aizsardzība
          * 23. pants. Policijas darbinieka darbības garantijas
          * 24. pants. Valsts policijas darbinieka nodrošināšana ar dzīvokli un
            telefonu
          * 25. pants. Citu garantiju piešķiršana policijas darbiniekam
          * 26. pants. Policijas darbinieka darba laiks un darba samaksa
          * 27. pants. Policijas darbinieka atbildība
     * VI nodaļa DIENESTS VALSTS POLICIJĀ
          * 28. pants. Policijas personālsastāvs
          * 29. pants. Policijas darbinieka zvērests
          * 30. pants. Policijas darbinieka palīgi
          * 31. pants. Policijas darbinieka pieņemšana dienestā un atbrīvošana no
            dienesta. Dienesta pildīšanas kārtība un noteikumi
          * 32. pants. Policijas darbinieka formas tērps
          * 33. pants. Policijas darbinieka stimulēšana un atbildība
     * VII nodaļa POLICIJAS DARBĪBAS FINANSĒŠANA UN MATERIĀLTEHNISKĀ APGĀDE
          * 34. pants. Valsts policijas finansēšana
          * 35. pants. Valsts policijas materiāltehniskā apgāde, sociālo un sadzīves
            vajadzību apmierināšana
          * 36. pants. Valsts policijas nodrošināšana ar dienesta telpām
          * 37. pants. Pašvaldības policijas finansēšana un materiāltehniskā apgāde
     * VIII nodaļa POLICIJAS DARBĪBAS KONTROLE UN UZRAUDZĪBA
          * 38. pants. Policijas darbības kontrole
          * 39. pants. Uzraudzība pār likumu ievērošanu policijas darbībā
     * Pārejas noteikums
   LATVIJAS REPUBLIKAS LIKUMS
   Par policiju

   Šis likums nosaka policijas jēdzienu, uzdevumus, darbības principus un vietu valsts
   pārvaldes un pašvaldības iestāžu sistēmā, policijas pienākumus, tiesības, struktūru,
   kompetenci, policijas darbinieka tiesisko aizsardzību, darbības garantijas,
   atbildību, dienesta pildīšanas pamatprincipus, finansēšanas, materiāltehniskās
   apgādes kārtību, kā arī policijas darbības uzraudzību un kontroli. Šā likuma
   noteikumi nav attiecināmi uz Valsts ieņēmumu dienesta finansu policijas darbību.

   (Preambula ar grozījumiem, kas izdarīti ar 05.12.1996. likumu, kas stājas spēkā
   07.01.1997.)

   I nodaļa
   VISPĀRĪGIE NOTEIKUMI

   1. pants. Policija

   Policija ir apbruņota militarizēta valsts vai pašvaldības institūcija, kuras
   pienākums ir aizsargāt personu dzīvību, veselību, tiesības un brīvības, īpašumu,
   sabiedrības un valsts intereses no noziedzīgiem un citiem prettiesiskiem
   apdraudējumiem.

   (08.06.1994. likuma redakcijā, kas stājas spēkā 06.07.1994.)

   2. pants. Policijas darbinieks

   Policijas darbinieks ir persona, kura ieņem amatu policijas iestādē (apakšvienībā),
   kurai ir speciālā dienesta pakāpe un kura ir nodevusi zvērestu.

   (23.10.1997. likuma redakcijā, kas stājas spēkā 19.11.1997.)

   3. pants. Policijas uzdevumi

   Policijas uzdevumi ir:

   — garantēt personu un sabiedrības drošību;

   — novērst noziedzīgus nodarījumus un citus likumpārkāpumus;

   — atklāt noziedzīgus nodarījumus, meklēt personas, kas izdarījušas noziedzīgus
   nodarījumus;

   — likumā paredzētajā kārtībā sniegt palīdzību personām, iestādēm, uzņēmumiem un
   organizācijām to tiesību aizsardzībā un ar likumu noteikto pienākumu realizācijā;

   — savas kompetences ietvaros izpildīt administratīvos sodus un kriminālsodus.

   Aizliegts iesaistīt policiju tādu uzdevumu pildīšanā, kuri nav noteikti Latvijas
   Republikas likumos.

   Nevienam nav tiesību iejaukties policijas rīcībā, kad tā pilda savus pienākumus,
   izņemot iestādes un amatpersonas, kuras tieši tam pilnvarojis likums.

   (Ar grozījumiem, kas izdarīti ar 15.06.2000. likumu, kas stājas spēkā 19.07.2000.)

   4. pants. Policijas darbības tiesiskais pamats

   Policijas darbības tiesiskais pamats ir Latvijas Republikas Satversme,
   starptautiskie līgumi, šis likums, citi Latvijas Republikas likumi un normatīvie
   akti, kā arī pašvaldību lēmumi, ja tie nav pretrunā ar Latvijas Republikas likumiem.

   (05.12.1996. likuma redakcijā, kas stājas spēkā 07.01.1997.)

   5. pants. Policijas darba organizācijas un darbības principi

   Policijas darbība tiek organizēta, ievērojot likumību, humānismu, cilvēka tiesības,
   sociālo taisnīgumu, atklātumu, vienvadību un balstoties uz iedzīvotāju palīdzību.

   Policija aizsargā personu tiesības un likumīgās intereses neatkarīgi no to
   pilsonības, sociālā, mantiskā un cita stāvokļa, rases un nacionālās piederības,
   dzimuma un vecuma, izglītības un valodas, attieksmes pret reliģiju, politiskās un
   citas pārliecības.

   Personu tiesību un brīvību un valsts interešu vienlīdzīgas aizsardzības nolūkā
   policijas darbinieki nepiedalās partiju, citu sabiedriski politisko organizāciju un
   kustību darbībā un uz dienesta laiku policijā aptur savu piederību pie tām.

   Policija ar savu darbību nodrošina personu tiesību un brīvību ievērošanu. Šo tiesību
   un brīvību ierobežošana ir pieļaujama, tikai pamatojoties uz likumu un likumā
   noteiktajā kārtībā. Ikreiz, kad policijai nākas ierobežot personu tiesības un
   brīvības, policijas darbinieks sniedz tām paskaidrojumu, kurā pamato katru konkrēto
   ierobežojumu. Šādos gadījumos pēc personu pieprasījuma policijas darbiniekam
   jānosauc savs uzvārds, amats un dienesta vieta, kā arī jāuzrāda dienesta apliecība.

   Policija dod iespēju aizturētajām un apcietinātajām personām realizēt tiesības uz
   juridisko palīdzību un, ja šīs personas vēlas, nekavējoties paziņo viņu atrašanās
   vietu ģimenei un darbavietas vai mācību iestādes administrācijai. Policija nodrošina
   aizturēto un apcietināto personu veselības aizsardzību, veic neatliekamus pasākumus
   medicīniskās palīdzības sniegšanai un šo personu īpašuma aizsardzībai.

   6. pants. Atklātums policijas darbībā

   Policija dienesta interesēs par savu darbību informē valsts un pašvaldību iestādes,
   kā arī iedzīvotājus.

   Policijai aizliegts izpaust ziņas, kuras ir valsts vai cits ar likumu īpaši
   aizsargāts noslēpums, kuras satur komercnoslēpumu vai patentu noslēpumu. Aizliegts
   izpaust pirmstiesas izmeklēšanas datus bez prokurora vai izziņas iestādes
   priekšnieka atļaujas, kā arī materiālus, kuri ir pretrunā ar nevainīguma
   prezumpciju.

   Policijai aizliegts izpaust ziņas, kuras aizskar cilvēku personisko dzīvi, kā arī
   fizisko un juridisko personu godu un cieņu, ja šī darbība nenotiek tiesiskās
   kārtības nostiprināšanas un izmeklēšanas interesēs.

   Policijai ir jāatsauc ziņas, ko tā izplatījusi par personām, uzņēmumiem, iestādēm un
   organizācijām, ja tās neatbilst patiesībai. Atsaukums mēneša laikā jāizplata tādā
   pašā veidā, kādā tika izplatītas nepatiesās ziņas.

   (Ar grozījumiem, kas izdarīti ar 15.06.2000. likumu, kas stājas spēkā 19.07.2000.)

   7. pants. Policijas sadarbība ar valsts un pašvaldību iestādēm, uzņēmumiem un
   organizācijām

   Valsts un pašvaldību iestādes, uzņēmumi, organizācijas un to amatpersonas sniedz
   palīdzību policijai tās pienākumu izpildē.

   Policija sadarbojas ar uzņēmumiem, kuri pilda apsardzes funkcijas, ar uzņēmumu,
   iestāžu un organizāciju civilās drošības dienestiem (ugunsdzēsības, satiksmes
   drošības un citiem dienestiem), kā arī ar pašvaldību iestāžu, veselības
   aizsardzības, sociālās patronāžas un žēlsirdības dienestiem un atbalsta tos
   likumpārkāpumu profilaksē.

   8. pants. Latvijas Republikas policijas profesionālie sakari

   Latvijas Republikas policija sadarbojas ar citu valstu policiju (miliciju) un
   starptautiskajām policijas organizācijām, slēdzot attiecīgus līgumus un vienošanās
   saskaņā ar Latvijas Republikas likumiem.

   II nodaļa
   POLICIJAS DARBINIEKA PIENĀKUMI

   9. pants. Policijas darbinieka vispārīgie pienākumi

   Jebkura policijas darbinieka pienākums ir visā Latvijas Republikas teritorijā
   neatkarīgi no viņa ieņemamā amata, atrašanās vietas un laika gadījumā, ja pie viņa
   griežas personas ar pieteikumu vai ziņojumu par notikumu, kurš apdraud personu un
   sabiedrības drošību, kā arī pašam konstatējot tādu notikumu, veikt iespējamos
   pasākumus, lai novērstu likumpārkāpumu, glābtu cilvēkus un sniegtu viņiem palīdzību
   likumpārkāpumu izdarījušo personu konstatēšanā un aizturēšanā, noskaidrot
   aculieciniekus, apsargāt notikuma vietu, kā arī paziņot par notikušo tuvākajai
   policijas iestādei.

   (Ar grozījumiem, kas izdarīti ar 15.06.2000. likumu, kas stājas spēkā 19.07.2000.)

   10. pants. Policijas darbinieka pamatpienākumi

   Saskaņā ar policijas uzdevumiem policijas darbinieka pamatpienākumi atbilstoši
   dienesta kompetencei ir:

   1) nodrošināt kārtību uz ceļiem, ielās, laukumos, parkos, sabiedriskā transporta
   līdzekļos, lidostās, ostās, stacijās un citās sabiedriskajās vietās, lai garantētu
   personu un sabiedrības drošību;

   2) reģistrēt informāciju par noziedzīgiem nodarījumiem un citiem likumpārkāpumiem un
   par personām, kas tos izdarījušas, kā arī par notikumiem, kuri apdraud sabiedrības
   drošību, un nekavējoties reaģēt uz tiem, kā arī ziņot kompetentām amatpersonām par
   uzzinātajiem notikumiem (avārijām, ugunsgrēkiem, katastrofām, stihiskajām nelaimēm
   un citiem), kuri apdraud personu, sabiedrības vai valsts drošību;

   3) sniegt medicīnisko un citu neatliekamo palīdzību personām, kuras cietušas
   likumpārkāpumu rezultātā, nelaimes gadījumos vai atrodas bezpalīdzības stāvoklī, arī
   tad, ja tās reibuma stāvoklī zaudējušas spēju patstāvīgi pārvietoties vai var
   nodarīt kaitējumu apkārtējiem vai pašas sev, kā arī sniegt palīdzību nepilngadīgām
   personām, kas palikušas bez vecāku vai viņu aizstājēju uzraudzības;

   4) saskaņā ar likuma prasībām izdarīt izziņu, nodrošināt noteiktā kārtībā
   kriminālistikas speciālistu piedalīšanos izmeklēšanas darbībās, veikt nepieciešamos
   operatīvās meklēšanas un citus likumā noteiktos pasākumus, lai atklātu, pārtrauktu
   un novērstu noziedzīgus nodarījumus, konstatētu un meklētu personas, kuras tos
   izdarījušas vai kuras slēpjas no izziņas, izmeklēšanas un tiesas, izvairās no
   kriminālsoda izciešanas vai ir bezvēsts prombūtnē, kā arī lai konstatētu pilsoņu
   personību un identificētu līķus;

   5) izpildīt tiesas nolēmumus, prokurora lēmumus un norādījumus, kas saistīti ar
   meklēšanas un izmeklēšanas darbību veikšanu;

   6) novērst un pārtraukt administratīvos pārkāpumus, noskaidrot vainīgos, savas
   kompetences ietvaros sastādīt protokolus, izskatīt lietas par šiem pārkāpumiem vai
   arī nodot tās izskatīšanai pēc pakļautības;

   7) savu pilnvaru ietvaros atklāt noziedzīgu nodarījumu un administratīvo pārkāpumu
   cēloņus un tos veicinošos apstākļus un veikt pasākumus to novēršanai; piedalīties
   personu tiesiskajā audzināšanā;

   8) apsargāt, konvojēt un uzturēt aizturētās un apcietinātās personas, savas
   kompetences ietvaros izpildīt kriminālsodus un administratīvos sodus;

   9) saskaņā ar noslēgtajiem līgumiem apsargāt objektus Latvijas Republikas Ministru
   kabineta noteiktajā kārtībā; kontrolēt apsardzes funkciju izpildīšanai izveidoto
   uzņēmumu darbību;

   10) veikt pasākumus bezsaimnieka vai atrastās apslēptās mantas saglabāšanai līdz tās
   nodošanai kompetentas valsts iestādes vai amatpersonas pārziņā; nodrošināt atrasto
   un policijai nodoto dokumentu, mantu, vērtspapīru un cita īpašuma saglabāšanu līdz
   tā nodošanai īpašniekam;

   11) regulēt transportlīdzekļu un gājēju kustību, veikt satiksmes uzraudzību,
   kontrolēt ceļu un ielu stāvokli, kā arī tehnisko regulēšanas līdzekļu un satiksmes
   līdzekļu tehnisko stāvokli;

   12) kontrolēt noteikumu ievērošanu to objektu atvēršanā un funkcionēšanā, pār kuru
   darbību noteikta policijas uzraudzība, kā arī ieroču, munīcijas, sprāgstvielu un
   citu likumā minēto materiālu, priekšmetu un vielu iegādes, glabāšanas, nēsāšanas un
   transportēšanas noteikumu ievērošanu;

   13) kontrolēt, kā personas ievēro pasu sistēmas noteikumus;

   14) kontrolēt, kā tiek ievēroti noteikumi par ārvalstu pilsoņu un bezpavalstnieku
   iebraukšanu, uzturēšanos un tranzītu Latvijas Republikas teritorijā;

   15) (izslēgts ar 15.06.2000. likumu);

   16) gādāt par liecinieku, cietušo, citu personu un to ģimenes locekļu drošību, kā
   arī par viņu mantas apsardzību, ja apdraudēta šo personu dzīvība, veselība vai manta
   sakarā ar palīdzību, ko tās sniegušas tiesībaizsardzības iestādēm noziedzīgu
   nodarījumu atklāšanā un novēršanā;

   17) izpildīt tiesu (tiesnešu), prokuroru lēmumus par to personu piespiedu atvešanu,
   kuras izvairās no ierašanās pēc izsaukuma, kā arī izpildīt tiesu lēmumus par
   apcietinājumu.

   (Ar grozījumiem, kas izdarīti ar 20.03.1997., 23.10.1997. un 15.06.2000. likumu, kas
   stājas spēkā 19.07.2000.)

   11. pants. Policijas darbinieka papildpienākumi

   Policijas darbiniekam savas kompetences ietvaros ir pienākums palīdzēt:

   1) deputātiem, deputātu kandidātiem, kā arī valsts iestāžu amatpersonām, ja tiek
   traucēta to likumīgā darbība;

   2) veselības aizsardzības un veterināruzraudzības iestādēm — karantīnas pasākumu
   veikšanā epidēmiju un epizootiju gadījumos;

   3) ārstniecības iestādēm, ārstniecības personām, Sabiedrības veselības dienesta
   epidemiologiem un valsts sanitārajiem inspektoriem — to personu piespiedu atvešanā
   apsekošanai vai ārstēšanai, kuras slimo ar alkoholismu, narkomāniju vai veneriskajām
   slimībām, ir sociāli bīstami psihiski slimas, kā arī to personu atvešanā un apsardzē
   ārstniecības iestādē, par kurām ir pietiekams pamats secināt, ka tās ir inficētas ar
   imūndeficīta vīrusu (HIV) vai infekcijas slimībām, kuru sarakstu apstiprina Ministru
   kabinets, ja tās izvairās no ierašanās ārstniecības iestādē;

   4) cietumu iestādēm — likumpārkāpumu novēršanā un izdarīto noziedzīgo nodarījumu
   atklāšanā šajās iestādēs;

   5) ugunsdzēsības un glābšanas dienestiem — profilakses pasākumu veikšanā un
   ugunsgrēku dzēšanā, kā arī glābšanas darbos;

   6) karaspēka daļām un iestādēm — nozaudēto un izlaupīto ieroču, munīcijas,
   sprāgstvielu un citu iedzīvotājiem bīstamu vielu, izstrādājumu un priekšmetu
   meklēšanā;

   7) autotransporta un pilsētas elektrotransporta kontroles dienestiem — transporta
   lietošanas noteikumu pārkāpēju personības noskaidrošanā;

   8) vides aizsardzības un muitas iestādēm, Valsts ieņēmumu dienestam un Pilsonības un
   migrācijas lietu pārvaldei — to likumīgajā darbībā.

   (Ar grozījumiem, kas izdarīti ar 20.03.1997., 13.05.1999. un 15.06.2000. likumu, kas
   stājas spēkā 19.07.2000.)

   III nodaļa
   POLICIJAS DARBINIEKA TIESĪBAS

   12. pants. Policijas darbinieka vispārējās tiesības

   Policijas darbiniekam, pildot viņam uzliktos pienākumus atbilstoši dienesta
   kompetencei, ir tiesības:

   1) prasīt, lai personas pārtrauc likumpārkāpumus un citu rīcību, kura traucē
   policijas pilnvaru izpildi, kā arī pielietot pret likumpārkāpējiem paredzētos
   piespiedu līdzekļus;

   2) pārbaudīt personām, kuras tiek turētas aizdomās par likumpārkāpumu izdarīšanu,
   personību apliecinošos dokumentus, kā arī citus dokumentus, kas nepieciešami to
   tiesību normu ievērošanas pārbaudei, kuru izpildes kontrole un uzraudzība uzdota
   policijai;

   3) izsaukt uz policijas iestādi jebkuru personu sakarā ar lietām un materiāliem,
   kuru izskatīšana ir policijas kompetencē, bet, ja šīs personas bez attaisnojoša
   iemesla neierodas pēc izsaukuma, likumā noteiktajā kārtībā veikt to piespiedu
   atvešanu;

   4) sastādīt protokolus par administratīvajiem pārkāpumiem; likumā paredzētajos
   gadījumos un kārtībā nogādāt policijas iestādē likumpārkāpējus, izdarīt viņu
   personas apskati, mantu un dokumentu izņemšanu un apskati, administratīvi aizturēt
   likumpārkāpējus un veikt citus likumā noteiktos pasākumus administratīvo pārkāpumu
   lietvedības nodrošināšanai, kā arī piemērot viņiem administratīvos sodus vai
   noteiktā kārtībā nosūtīt protokolus pēc pakļautības;

   5) aizturēt militārpersonas, kuras izdarījušas likumpārkāpumus, un nodot tās kara
   komandantam vai karaspēka daļas vai kara iestādes komandierim;

   6) aizturēt un līdz nodošanai kompetentām iestādēm turēt speciāli iekārtotās telpās
   personas, kuras izvairās no kriminālsoda izciešanas, administratīvā aresta,
   apcietinājuma;

   7) likumā noteiktajā kārtībā aizturēt un turēt apsardzībā personas, kuras tiek
   turētas aizdomās par noziedzīgu nodarījumu vai administratīvo pārkāpumu izdarīšanu;

   8) aizturēt personas vecumā līdz 16 gadiem, kuras patvaļīgi pametušas dzīvesvietu
   vai bērnu iestādi, un turēt tās policijas iestādē līdz nodošanai vecākiem vai viņu
   aizstājējiem, vai bērnu iestādēm;

   9) nogādāt medicīnas iestādēs vai mājoklī personas, kuras alkohola, toksisko vai
   narkotisko vielu lietošanas rezultātā zaudējušas spēju patstāvīgi pārvietoties vai
   orientēties vai var nodarīt kaitējumu apkārtējiem vai pašas sev, bet, ja tas nav
   iespējams, — nogādāt tās policijas iestādē un turēt tur speciāli iekārtotās telpās
   līdz atskurbšanai, bet ne ilgāk par 12 stundām;

   10) aizturēt uz rakstveida pieteikuma pamata personas, kuras atrodas mājoklī
   alkohola, toksisko vai narkotisko vielu reibuma stāvoklī un var nodarīt kaitējumu
   sev vai apkārtējiem cilvēkiem, kā arī gadījumā, ja apkārtējie cilvēki baidās palikt
   vienatnē ar šo personu un ja nav cita pamata tās aizturēšanai, kā arī uzturēt tādas
   personas medicīnas vai policijas iestādē līdz atskurbšanai vai apstākļu
   noskaidrošanai;

   11) aizturēt personas, kurām ir nepārprotami psihiski traucējumi un kuras ar savām
   darbībām rada acīm redzamas briesmas sev vai apkārtējiem cilvēkiem, un uzturēt tās
   policijas iestādē līdz nodošanai ārstnieciskajai iestādei vai nogādāšanai mājoklī;

   12) nogādāt policijas iestādē personas, kuras mēģinājušas izdarīt pašnāvību, un, ja
   tām nav nepieciešama medicīniskā palīdzība, turēt tās policijas iestādē līdz
   notikušā apstākļu noskaidrošanai, bet ne ilgāk par trim stundām;

   13) veikt to personu uzskaiti, kuras izdarījušas noziedzīgus nodarījumus un
   administratīvos pārkāpumus vai kuru meklēšana ir izsludināta, kā arī veikt uzskaiti
   par tiem priekšmetiem un faktiem, kuri nepieciešami policijas uzdevumu pildīšanai;

   14) reģistrēt, iegūt pirkstu nospiedumus, citus personu identifikācijai
   nepieciešamos datus un skaņu ierakstus, fotografēt un filmēt personas, kuras
   apcietinātas, apsūdzētas noziedzīga nodarījuma izdarīšanā, administratīvi arestētas,
   kā arī personas, kuras izdarījušas citus likumpārkāpumus, ja tās apzināti pretojas
   personības noskaidrošanai;

   15) uz laiku ierobežot vai pārtraukt transporta vai gājēju kustību ielās un uz
   ceļiem, kā arī personu iekļūšanu atsevišķās vietās vai objektos un izkļūšanu no
   tiem, ja to prasa sabiedrības drošības, personu dzīvības, veselības un mantas
   aizsardzības, kā arī izmeklēšanas intereses;

   16) jebkurā diennakts laikā iekļūt dzīvoklī bez tajā dzīvojošo atļaujas (ja
   nepieciešams, lietojot fizisku spēku) gadījumos, kad persona aizturama nozieguma
   vietā vai apdraudēta citu personu dzīvība;

   jebkurā diennakts laikā iekļūt iestādēm, uzņēmumiem, organizācijām un personām
   piederošās nedzīvojamās telpās un zemes gabalu teritorijā (ja nepieciešams, lietojot
   fizisku spēku), izņemot tās nedzīvojamās telpas un zemes gabalu teritoriju, kam ir
   eksteritoriāls vai speciālā režīma statuss, gadījumos, kad persona aizturama
   nozieguma vietā, apdraudēta citu personu dzīvība, kā arī stihisko nelaimju un citu
   ārkārtēju notikumu gadījumos, kad apdraudēta personu un sabiedrības drošība.

   Ikreiz, kad policijas darbinieki šajā pantā paredzētajos gadījumos ir iekļuvuši
   personu dzīvoklī pret iemītnieku gribu vai lietojot fizisku spēku, par to
   nekavējoties, bet ne vēlāk kā 24 stundu laikā rakstveidā jāziņo prokuroram.

   Jebkurā citā gadījumā iekļūšana dzīvojamās un citās personām, iestādēm, uzņēmumiem
   (uzņēmējsabiedrībām) un organizācijām piederošās telpās ir pieļaujama tikai likumā
   noteiktajos gadījumos uz tiesneša lēmuma pamata vai neatliekamos gadījumos ar
   prokurora piekrišanu kratīšanas izdarīšanai;

   17) likumā noteiktajos gadījumos un kārtībā apsekot personas, lai konstatētu, vai
   tās ir lietojušas alkoholu, toksiskās vai narkotiskās vielas, vai nosūtīt tās
   apsekošanai vai ekspertīzes izdarīšanai uz medicīnas iestādēm, ja atzinums
   nepieciešams, lai apstiprinātu vai atspēkotu likumpārkāpuma faktu vai objektīvi
   izskatītu lietu par likumpārkāpuma izdarīšanu;

   18) apturēt transportlīdzekļus un izdarīt to apskati (izņemot diplomātisko un
   konsulāro pārstāvju un Latvijas Republikas deputātu transportlīdzekļus) pēc
   policijas iestādes priekšnieka norādījuma, lai aizturētu personas, kas izdarījušas
   noziegumu vai izbēgušas no apcietinājuma apvidos, kuros iespējama šo personu
   atrašanās;

   19) izdarīt lidmašīnu pasažieru rokas bagāžas un citas bagāžas pārbaudi, bet, ja
   nepieciešams, arī pasažieru apskati, izņemot diplomātisko un konsulāro pārstāvju un
   Latvijas Republikas deputātu un viņu bagāžas pārbaudi un apskati;

   20) apturēt transportlīdzekli un izdarīt tā apskati, ja ir pamats domāt, ka tā
   vadītājs pārkāpis ceļu satiksmes noteikumus vai likuma prasības; aizliegt lietot
   transportlīdzekļus, kuru tehniskais stāvoklis apdraud transporta kustības drošību
   vai kuru izplūdes gāzes atmosfērā pārsniedz pieļaujamās normas; atstādināt no
   transportlīdzekļu vadīšanas personas, kurām ir konstatētas alkohola, toksisko vai
   narkotisko vielu lietošanas pazīmes, kā arī personas, kurām nav dokumentu par
   konkrētā transportlīdzekļa lietošanas vai attiecīgās kategorijas transportlīdzekļa
   vadīšanas tiesībām;

   21) ierobežot vai aizliegt remonta un celtniecības, kā arī citu darbu veikšanu ielās
   un uz ceļiem, ja netiek ievērotas prasības par sabiedrības drošības un transporta
   kustības drošības garantēšanu;

   22) savlaicīgai noziedzīgu nodarījumu novēršanai un atklāšanai veikt operatīvās
   meklēšanas pasākumus likumā noteiktajos gadījumos un kārtībā, arī iesaistot personas
   slepenā sadarbībā;

   23) noziedzīgu nodarījumu tautsaimniecībā novēršanai un atklāšanai, ja ir pietiekams
   pamats uzskatīt, ka tiek gatavoti vai ir izdarīti šādi noziedzīgi nodarījumi:

   pārbaudīt uzņēmumu, uzņēmējsabiedrību, iestāžu un organizāciju mantas iegādes
   likumību un tās uzglabāšanas drošumu ražošanas, transportēšanas un realizācijas
   vietās, šajā nolūkā apmeklēt uzņēmumus, uzņēmējsabiedrības, iestādes un
   organizācijas un kopā ar īpašnieku, viņa pārstāvjiem vai pilnvarotam personām, bet,
   ja tās izvairās, — kopā ar pašvaldību pārstāvjiem apsekot ražošanas telpas,
   noliktavas, tirdzniecības un citas dienesta telpas un teritorijas, kā arī
   transportlīdzekļus; pārbaudīt pie amatpersonām, materiāli atbildīgajām personām un
   kravu pavadītājiem dokumentus par materiālajām un citām vērtībām, ja nepieciešams,
   šo personu klātbūtnē salīdzināt noliktavās, ražošanas un citās telpās,
   transportlīdzekļos esošo preču, izejvielu, pusfabrikātu un gatavās produkcijas
   atbilstību dokumentiem, kā arī pieprasīt no šīm personām paskaidrojumus gadījumos,
   ja ir pārkāpts likums; pieprasīt nepieciešamos dokumentus, izdarīt kontrolpirkumus,
   ņemt izejvielu pusfabrikātu un produkcijas paraugus: līdz inventarizācijas
   uzsākšanai, dokumentu izņemšanai vai apskates izdarīšanai aizzīmogot kases telpas,
   kā arī dokumentu, naudas, preču un materiālo vērtību glabāšanas vietas, veikt citus
   pasākumus, lai nodrošinātu to saglabāšanu;

   veikt pārbaudes, lai noskaidrotu, kā tiek ievērotas normas un noteikumi patērētāju
   interešu aizsardzībai, ražojot, uzglabājot, transportējot vai realizējot plaša
   patēriņa preces, kā arī sniedzot sadzīves pakalpojumus;

   pieprasīt no attiecīgajām amatpersonām iestāžu, uzņēmumu, uzņēmējsabiedrību un
   organizāciju ražošanas, finansiālās un saimnieciskās darbības inventarizāciju,
   revīziju vai pārbaudi un tautsaimniecības speciālistu piedalīšanos šajos pasākumos;

   24) izņemt priekšmetus, izstrādājumus un vielas, kuru izgatavošana, iegādāšanās,
   glabāšana vai realizēšana ir aizliegta ar likumu vai kuras tiek glabātas bez
   atļaujas, ja saskaņā ar likumu tāda nepieciešama, kā arī izņemt dokumentus ar
   viltojuma pazīmēm;

   25) Latvijas Republikas Ministru kabineta noteiktajā kārtībā izdot uzņēmumiem,
   iestādēm un organizācijām atļaujas šaujamieroču (arī bezvītņu medību ieroču),
   munīcijas un sprāgstvielu iegādei, glabāšanai un pārvadāšanai, bet personām —
   šaujamieroču (arī bezvītņu medību ieroču) un tiem domātās munīcijas iegādei,
   nēsāšanai un glabāšanai, kā arī anulēt šīs atļaujas; atsavināt uzņēmumiem, iestādēm,
   organizācijām un personām šaujamieročus un munīciju to lietošanas un glabāšanas
   noteikumu neievērošanas gadījumos, kā arī citos likumā paredzētajos gadījumos; izdot
   atļaujas sporta, medību un citu ieroču remontuzņēmumu, pirotehnisko uzņēmumu,
   šautuvju un šaušanas stendu, azartspēļu namu izveidošanai un uzturēšanai, šo spēļu
   organizēšanai, detektīvdarbībai un apsardzes darbībai, ieroču un sprāgstvielu
   izgatavošanai un realizācijai un anulēt šīs atļaujas, ja netiek ievēroti šādu
   uzņēmumu, iestāžu un organizāciju darbības noteikumi;

   26) steidzamos gadījumos ar transportlīdzekļa vadītāja piekrišanu izmantot
   uzņēmumiem, iestādēm, organizācijām vai personām piederošos transportlīdzekļus
   (izņemot ārvalstu diplomātisko, konsulāro un citu pārstāvniecību un starptautisko
   organizāciju transportlīdzekļus, kā arī speciālos transportlīdzekļus) braukšanai uz
   notikuma vietu vai personu nogādāšanai ārstniecības iestādēs, ja tām steidzami
   nepieciešama medicīniskā palīdzība, kā arī tādu personu vajāšanai, kuras izdarījušas
   noziegumus, un aizturēto neatliekamai nogādāšanai policijas iestādē;

   27) dienesta vajadzībām bez atlīdzības izmantot iestādēm, uzņēmumiem un
   organizācijām piederošos vietējo sakaru līdzekļus;

   28) bez atlīdzības izmantot valsts un pašvaldību masu informācijas līdzekļus, lai
   noskaidrotu noziedzīga nodarījuma izdarīšanas apstākļus un personas, kas to
   izdarījušas, meklētu noziedzniekus un bez vēsts pazudušos, kā arī lai veiktu
   likumpārkāpumu profilaksi;

   29) izsludināt un izmaksāt atlīdzību jebkurai personai par palīdzību noziedzīga
   nodarījuma atklāšanā un noziedzīgu nodarījumu izdarījušo personu aizturēšanā;

   30) likumā noteiktajā kārtībā aizturēt un turēt apsardzībā personas, uz kurām tiek
   vai var tikt attiecināta piespiedu izraidīšana no valsts.

   Kārtību, kādā policijas darbinieki izmanto šajā pantā noteiktās tiesības, nosaka
   iekšlietu ministrs, ja ar likumu vai valdības lēmumu nav noteikts citādi.

   (Ar grozījumiem, kas izdarīti ar 05.12.1996., 20.03.1997. un 15.06.2000. likumu, kas
   stājas spēkā 19.07.2000.)

   13. pants. Policijas darbinieka tiesības lietot fizisku spēku un speciālos līdzekļus

   Policijas darbiniekam ir tiesības lietot fizisku spēku, speciālos cīņas paņēmienus,
   roku dzelžus, sasiešanas līdzekļus, stekus, asaras izraisošas vielas, speciālas
   krāsvielas, psiholoģiskas iedarbības gaismas un skaņu ierīces, ierīces
   likumpārkāpēju ieņemto telpu atvēršanai, šķēršļu sagraušanas un transporta piespiedu
   apstādināšanas līdzekļus, ūdensmetējus, bruņumašīnas, helikopterus un citus
   speciālos transportlīdzekļus, kā arī dienesta suņus un zirgus, ja tas nepieciešams,
   lai:

   1) atvairītu uzbrukumu personām, policijas darbiniekiem, citiem iekšlietu iestāžu
   darbiniekiem un personām, kas pilda dienesta pienākumus sabiedrības drošības
   garantēšanā un cīņā pret noziedzību;

   2) atvairītu uzbrukumu ēkām, telpām, celtnēm un transportlīdzekļiem neatkarīgi no to
   piederības vai atbrīvotu apbruņotu personu ieņemtos objektus;

   3) atbrīvotu ķīlniekus;

   4) novērstu masu nekārtības un sabiedriskās kārtības grupveida pārkāpumus;

   5) aizturētu un nogādātu policijas iestādē vai citās dienesta telpās
   likumpārkāpējus, kā arī konvojēšanas un uzturēšanas laikā savaldītu aizturētās un
   apcietinātās personas un notiesātos, ja tās nepakļaujas vai pretojas policijas
   darbiniekiem vai ir pamats uzskatīt, ka tās var bēgt vai nodarīt kaitējumu
   apkārtējiem cilvēkiem vai sev;

   6) pārtrauktu ļaunprātīgu nepakļaušanos likumīgām prasībām, kuras izvirza policijas
   darbinieki vai citas personas, pildot dienesta pienākumus sabiedriskās kārtības
   garantēšanā vai cīņā pret noziedzību.

   Speciālo līdzekļu veidu un fiziska spēka un speciālo līdzekļu lietošanas intensitāti
   nosaka, ņemot vērā konkrēto situāciju, pārkāpuma raksturu un pārkāpēja individuālās
   iezīmes, maksimāli ierobežojot šo līdzekļu nodarīto kaitējumu. Ja fiziska spēka vai
   speciālo līdzekļu lietošanas dēļ ir cietušie, policijas darbinieka pienākums ir
   nekavējoties sniegt medicīnisko palīdzību cietušajiem un ziņot par notikušo savam
   tiešajam priekšniekam, kurš par to paziņo prokuroram. Par visiem speciālo līdzekļu
   lietošanas gadījumiem policijas darbiniekam rakstveidā jāziņo tiešajam priekšniekam.

   Aizliegts lietot speciālos cīņas paņēmienus, roku dzelžus, stekus, asaras izraisošas
   vielas un dienesta suņus pret sievietēm, pret personām ar redzamām invaliditātes
   pazīmēm un mazgadīgām personām, izņemot gadījumus, kad tās izdara grupveida
   uzbrukumu, apdraud citu personu un policijas darbinieku dzīvību vai veselību vai
   izrāda bruņotu pretošanos.

   Policijai šajā likumā atļautos speciālo līdzekļu veidus, to glabāšanas, nēsāšanas un
   lietošanas kārtību nosaka Latvijas Republikas iekšlietu ministrs pēc saskaņošanas ar
   Latvijas Republikas Labklājības ministriju.

   (Ar grozījumiem, kas izdarīti ar 20.03.1997. un 15.06.2000. likumu, kas stājas spēkā
   19.07.2000.)

   14. pants. Policijas darbinieka tiesības pielietot šaujamieroci

   Par šaujamieroča pielietošanu uzskatāms mērķtiecīgs šāviens.

   Policijas darbiniekam ir tiesības pastāvīgi glabāt un nēsāt šaujamieroci, kas viņam
   izsniegts lietošanai dienesta vajadzībām. Policijas darbinieka rīcībā esošo
   šaujamieroču glabāšanas un nēsāšanas noteikumus un kārtību nosaka Latvijas
   Republikas iekšlietu ministrs.

   Policijas darbinieks ir tiesīgs pielietot šaujamieroci galējas nepieciešamības
   situācijā, lai:

   1) aizsargātu citas personas un sevi no uzbrukuma, kas reāli apdraud dzīvību vai var
   nodarīt kaitējumu veselībai, novērstu mēģinājumu vardarbīgi iegūt šaujamieroci;

   2) atbrīvotu ķīlniekus;

   3) atvairītu grupveida vai bruņotu uzbrukumu policijas darbiniekiem vai citām
   personām, kuras pilda dienesta pienākumus sabiedrības drošības garantēšanā un cīņā
   pret noziedzību;

   4) atvairītu grupveida vai bruņotu uzbrukumu apsargājamiem objektiem, telpām,
   celtnēm, iestādēm, uzņēmumiem un organizācijām;

   5) aizturētu personu, kura izrāda bruņotu pretošanos vai kura pārsteigta smaga vai
   sevišķi smaga nozieguma izdarīšanas brīdī, vai izbēgusi no apcietinājuma, kā arī lai
   aizturētu apbruņotu personu, kura atsakās izpildīt likumīgu prasību nodot ieroci vai
   sprāgstvielas;

   6) apturētu transportlīdzekli, nodarot tam bojājumus, ja tā vadītājs ar savu rīcību
   rada reālus draudus personu dzīvībai un veselībai un nepakļaujas policijas
   darbinieka prasībai apstādināt transportlīdzekli un ja nav citas iespējas viņu
   aizturēt;

   7) padarītu nekaitīgu dzīvnieku, kurš apdraud cilvēka dzīvību vai veselību.

   Policijas darbiniekam ir arī tiesības izmantot šaujamieroci, lai dotu trauksmes
   signālu vai izsauktu palīdzību.

   Pirms šaujamieroča pielietošanas ir jābrīdina par nodomu to darīt. Ja nepieciešams,
   var izdarīt arī brīdinājuma šāvienu.

   Bez brīdinājuma šaujamieroci var pielietot, ja:

   uzbrukums ir pēkšņs vai uzbrukumā tiek izmantoti ieroči, kaujas tehnika, jebkura
   veida mehāniskie transportlīdzekļi;

   tas nepieciešams ķīlnieku atbrīvošanai;

   notiek bēgšana no apcietinājuma, pielietojot ieroci vai izmantojot
   transportlīdzekli, vai notiek apcietināto bēgšana no transportlīdzekļa tā braukšanas
   laikā.

   Aizliegts pielietot un izmantot šaujamieročus vietās, kur to pielietošanas rezultātā
   var ciest citas personas, kā arī aizliegts pielietot šaujamieročus pret sievietēm un
   nepilngadīgām personām, izņemot gadījumus, kad tās izdara bruņotu uzbrukumu, izrāda
   bruņotu pretošanos vai ar grupveida uzbrukumu apdraud citu personu vai policijas
   darbinieku dzīvību.

   Policijas darbiniekam ir tiesības izvilkt šaujamieroci un sagatavot to šaušanai, ja
   viņš uzskata, ka konkrētajā situācijā nav izslēgta tā pielietošana vai izmantošana.
   Ja aizturētā persona tīšām izdara negaidītas kustības vai citas bīstamas darbības,
   kuras policijas darbinieks var saprast kā vardarbības mēģinājumu, mēģina tuvoties
   policijas darbiniekam tuvāk par viņa norādīto attālumu, policijas darbiniekam ir
   tiesības pielietot šaujamieroci saskaņā ar šo likumu.

   Visos šaujamieroču pielietošanas un izmantošanas gadījumos policijas darbiniekam
   jādara viss iespējamais, lai garantētu citu personu drošību, kā arī lai sniegtu
   cietušajiem nepieciešamo medicīnisko palīdzību. Par katru šaujamieroča pielietošanas
   gadījumu atbildīgajai policijas iestādes amatpersonai nekavējoties jāziņo
   prokuroram.

   (Ar grozījumiem, kas izdarīti ar 15.06.2000. likumu, kas stājas spēkā 19.07.2000.)

   IV nodaļa
   POLICIJAS STRUKTŪRA, POLICIJAS IESTĀŽU
   KOMPETENCES UN ATBILDĪBAS NOŠĶIRŠANA

   15. pants. Policijas struktūra un pakļautība

   Policija sastāv no Valsts policijas, Drošības policijas un pašvaldības policijas.

   Valsts policija un Drošības policija katra savas kompetences ietvaros izpilda savus
   pienākumus visā Latvijas Republikas teritorijā, pašvaldības policija — attiecīgajā
   administratīvajā teritorijā.

   Valsts policija un Drošības policija ir Iekšlietu ministrijas pārraudzībā esošas
   iestādes. Valsts policija darbojas saskaņā ar iekšlietu ministra apstiprinātu
   nolikumu. Drošības policija darbojas saskaņā ar Ministru kabineta apstiprinātu
   nolikumu.

   Policijas sastāvdaļa ir arī Latvijas Policijas akadēmijas policijas ierindas un
   komandējošais sastāvs, kas darbojas saskaņā ar akadēmijas Satversmi un reglamentiem,
   kuri noteikti Iekšlietu ministrijas sistēmas darbiniekiem ar speciālajām dienesta
   pakāpēm.

   Pašvaldības policija ir iekļauta attiecīgās pašvaldības sastāvā, bet darba
   organizācijas jautājumos sadarbojas ar Valsts policiju.

   (13.05.1999. likuma redakcijā ar grozījumiem, kas izdarīti ar 15.06.2000. likumu,
   kas stājas spēkā 19.07.2000.)

   16. pants. Valsts policija

   Valsts policijas sastāvā ietilpst Valsts policijas centrālais aparāts un tam
   pakļautās struktūrvienības.

   Valsts policijai ir savs karogs. Valsts policijas struktūrvienībām var būt savi
   karogi.

   (Trešā daļa izslēgta ar 13.05.1999. likumu.)

   (20.03.1997. likuma redakcijā ar grozījumiem, kas izdarīti ar 13.05.1999. likumu,
   kas stājas spēkā 01.07.1999.)

   17. pants. Kārtības policija

   Kārtības policija sastāv no Valsts policijas Galvenās kārtības policijas pārvaldes,
   tai pakļautiem Ceļu policijas un apvienības "Apsardze" dienestiem, teritoriālo,
   transporta un imigrācijas policijas iestāžu kārtības policijas apakšvienībām, kā arī
   policijas iecirkņiem, un tās uzdevums ir garantēt sabiedrisko kārtību, apkarot
   noziedzību un apsargāt atsevišķus objektus.

   (20.03.1997. likuma redakcijā ar grozījumiem, kas izdarīti ar 15.06.2000. likumu,
   kas stājas spēkā 19.07.2000.)

   18. pants. Kriminālpolicija

   Kriminālpolicija sastāv no Valsts policijas Galvenās kriminālpolicijas pārvaldes,
   teritoriālo un citu policijas iestāžu kriminālpolicijas apakšvienībām.

   Kriminālpolicijas funkcijās ietilpst noziedzīgu nodarījumu novēršana un atklāšana,
   to personu meklēšana, kuras slēpjas no izziņas, izmeklēšanas un tiesas, izvairās no
   soda izciešanas vai pazudušas bez vēsts, kā arī kriminālistikas speciālistu
   piedalīšanās nodrošināšana izmeklēšanas darbībās.

   Kriminālpolicija pilda savus pienākumus, sadarbojoties ar kārtības policiju un
   pašvaldības policiju, ir tiesīga iepazīties ar visiem materiāliem, kuri ir kārtības
   policijas un pašvaldības policijas iestādēs, un pārņemt no kārtības policijas savā
   lietvedībā jebkuru lietu par noziedzīgiem nodarījumiem un personām, kuras tos
   izdarījušas. Ja tiek organizēta noziedzīgu nodarījumu atklāšana un veikti pasākumi
   to personu aizturēšanai, kuras izdarījušas noziedzīgus nodarījumus, kārtības
   policijas un pašvaldības policijas darbiniekiem obligāti jāievēro kriminālpolicijas
   amatpersonu norādījumi.

   (Ar grozījumiem, kas izdarīti ar 20.03.1997. un 15.06.2000. likumu, kas stājas spēkā
   19.07.2000.)

   19. pants. Pašvaldības policija

   Pašvaldības var izveidot pašvaldības policiju.

   Pašvaldības policijas pienākumos ietilpst:

   1) likumpārkāpumu profilakse;

   2) palīdzības sniegšana sociālajā reabilitācijā personām, kuras atbrīvotas no
   brīvības atņemšanas un ierobežošanas vietām vai kuras ārstējas no alkoholisma,
   toksikomānijas vai narkomānijas;

   3) par administratīvajiem pārkāpumiem aizturētu un arestētu personu apsargāšana un
   konvojēšana;

   4) kontrole pār to, kā tiek izpildīti pašvaldību apstiprinātie noteikumi, par kuru
   pārkāpšanu paredzēta administratīvā atbildība, kā arī naudas sodu uzlikšana par šo
   noteikumu pārkāpšanu un to piedzīšana;

   5) Valsts policijas un Drošības policijas atbalstīšana sabiedrības drošības
   garantēšanā un noziedzības apkarošanā.

   Ja pašvaldība neveido savu policiju, šā panta 1.—4. punktā minētos pienākumus
   izpilda Valsts policija.

   Ja ienāk ziņas par to, ka tiek gatavots vai ir izdarīts likumpārkāpums, kura
   izskatīšana ir Valsts policijas kompetencē, pašvaldības policija veic nepieciešamos
   pasākumus tā novēršanai, pārkāpēja aizturēšanai, notikuma vietas apsargāšanai un
   nekavējoties par to paziņo attiecīgajai Valsts policijas iestādei (amatpersonai), kā
   arī nodod tai likumpārkāpēju un attiecīgos dokumentus par viņu. Šajos jautājumos
   Valsts policijas amatpersonu norādījumi ir saistoši pašvaldības policijas
   darbiniekiem.

   Pašvaldības policijas darbinieku skaitu nosaka attiecīgā pašvaldība. Pašvaldības
   policijas sastāvā var būt tās priekšnieks, viņa vietnieki, vecākie inspektori,
   inspektori un jaunākie inspektori, kā arī vecākie kārtībnieki, kārtībnieki un
   jaunākie kārtībnieki. Pašvaldības policisti savus pienākumus pilda iekšlietu
   ministra apstiprinātajā vienota parauga formas tērpā.

   Pašvaldības policijai tās pienākumu izpildei savas kompetences ietvaros ir visas šā
   likuma 12. panta 1.—6., 8.—12., 15., 17., 20., 21., 24. un 26.—28. punktā minētās
   tiesības, kā arī tiesības lietot fizisku spēku, roku dzelžus, asaras izraisošas
   vielas, stekus, sasiešanas līdzekļus, dienesta suņus un zirgus tādā pašā kārtībā,
   kāda noteikta valsts policijas darbiniekam.

   Pašvaldības policijas darbiniekiem ir tiesības Latvijas Republikas iekšlietu
   ministra noteiktajā kārtībā saņemt, glabāt un nēsāt šaujamieročus un šā likuma 14.
   pantā noteiktajā kārtībā un paredzētajās situācijās pielietot tos.

   Pašvaldības policijas paraugnolikumu apstiprina iekšlietu ministrs.

   (Ar grozījumiem, kas izdarīti ar 01.09.1992., 08.06.1994., 20.03.1997., 13.05.1999.
   un 15.06.2000. likumu, kas stājas spēkā 19.07.2000.)

   20. pants. Valsts policijas centrālā aparāta un tam pakļauto apakšvienību kompetence

   Valsts policijas centrālais aparāts:

   1) nosaka policijas darba organizācijas un darbības prioritāros virzienus;

   2) pilnveido policijas darba tiesisko reglamentāciju;

   3) vada Valsts policijas darbu, saskaņo policijas darbību ar citām valsts varas un
   pārvaldes institūcijām un pašvaldībām, pārstāv un aizstāv policijas darbinieku
   profesionālās intereses Latvijas Republikas valsts varas un pārvaldes institūcijās;

   4) realizē vienotu organizatorisko, kadru un zinātniski tehnisko politiku Valsts
   policijas darbības sfērā, komplektē policijas vadošo sastāvu, veic Valsts policijas
   personālsastāva uzskaiti, organizē policijas darbinieku mācības un kvalifikācijas
   paaugstināšanu;

   5) koordinē un kontrolē kārtības policijas un kriminālpolicijas darbību; sniedz
   nepieciešamo palīdzību policijas iestādēm;

   6) izstrādā noziedzības apkarošanas un sabiedrības drošības garantēšanas programmas;

   7) vada policijas spēku un līdzekļu izmantošanu valsts un reģionālos masu pasākumos;

   8) (izslēgts ar 15.06.2000. likumu);

   9) veido valsts informācijas fondus, operatīvo un kriminālistisko uzskaiti;

   10) nosaka vienotus lietvedības noteikumus, kā arī materiāltehniskās apgādes
   kārtību;

   11) sadarbojas ar citu valstu policiju (miliciju) un starptautiskajām organizācijām
   noziedzības apkarošanas un sabiedrības drošības garantēšanas jautājumos;

   12) piedalās ceļu satiksmes drošības standartu izstrādāšanā un saskaņošanā.

   Kārtības policijas un kriminālpolicijas pārvaldes un nodaļas:

   1) vada policijas darbu attiecīgajā republikas pilsētā, rajonā, dzelzceļa, gaisa un
   ūdens transporta darbības zonā; koordinē policijas dienestu un iecirkņu darbību
   noziedzīgu nodarījumu novēršanā un atklāšanā, kā arī sabiedrības drošības
   garantēšanā;

   2) vada noziedzīgu nodarījumu atklāšanu un novēršanu, noziedznieku un bez vēsts
   pazudušo personu meklēšanu;

   3) savas darbības zonā koordinē kārtības policijas, kriminālpolicijas un pašvaldības
   policijas darbu, kā arī policijas sadarbību ar pašvaldībām, uzņēmumiem, iestādēm,
   organizācijām un iedzīvotājiem;

   4) izraugās kandidātus mācībām Latvijas Republikas iekšlietu ministrijas mācību
   iestādēs.

   Policijas iecirknis ir Latvijas Republikas Valsts policijas sistēmas pamatvienība,
   kuras darbinieki izpilda visus šā likuma 9., 10. un 11. pantā minētos pienākumus,
   izņemot tos, kas tieši ietilpst Valsts policijas centrālā aparāta, pārvalžu un
   nodaļu kompetencē.

   Instrukcijas par policijas pilnvaru nošķiršanu Valsts policijas ietvaros izdod
   Valsts policijas priekšnieks.

   Aizturēto, apcietināto un arestēto personu īslaicīgai turēšanai kārtības policijas
   pārvaldēs un nodaļās var izveidot ieslodzījuma vietas, bet policijas iecirkņos —
   ieslodzījuma kameras.

   (Ar grozījumiem, kas izdarīti ar 20.03.1997. un 15.06.2000. likumu, kas stājas spēkā
   19.07.2000.)

   21. pants. Kārtība, kādā policijas darbinieki ieceļami amatā un atbrīvojami no amata

   Valsts policijas un Drošības policijas priekšnieku ieceļ amatā un atbrīvo no amata
   Latvijas Republikas Ministru kabinets pēc iekšlietu ministra priekšlikuma no
   policijas vecākā komandējošā sastāva personu vidus, kurām ir augstākā juridiskā
   izglītība un darba stāžs vadošajos amatos policijā nav mazāks par pieciem gadiem.

   Valsts policijas darbinieku un Drošības policijas darbinieku ieceļ amatā un atbrīvo
   no amata normatīvajos aktos noteiktajā kārtībā.

   (Trešā un ceturtā daļa izslēgta ar 15.06.2000. likumu.)

   Pašvaldības policijas priekšnieku un viņa vietniekus apstiprina amatā attiecīgās
   pilsētas dome, rajona padome vai pagasta padome tikai pēc tam, kad ir saņemta
   iekšlietu ministra piekrišana attiecīgās kandidatūras apstiprināšanai. Pašvaldības
   policijas priekšnieku un viņa vietniekus atbrīvo no amata attiecīgās pilsētas dome,
   rajona padome vai pagasta padome pēc savas iniciatīvas vai pēc iekšlietu ministra
   rīkojuma, kas domei (padomei) jāizskata septiņu dienu laikā.

   Iekšlietu ministram ir tiesības līdz dienai, kad dome (padome) atbrīvo pašvaldības
   policijas priekšnieku vai viņa vietnieku no amata, atstādināt minētās amatpersonas
   no amata pienākumu pildīšanas.

   Pirms pašvaldības policistu iecelšanas amatā iekšlietu ministra noteiktajā kārtībā
   tiek pārbaudīta viņu atbilstība ieņemamajam amatam; viņiem jāapgūst profesionālās
   apmācības kurss un jānokārto attiecīgie eksāmeni.

   (Ar grozījumiem, kas izdarīti ar 08.06.1994., 20.03.1997. un 15.06.2000. likumu, kas
   stājas spēkā 19.07.2000.)

   V nodaļa
   POLICIJAS DARBINIEKA TIESISKĀ AIZSARDZĪBA,
   DARBĪBAS GARANTIJAS UN ATBILDĪBA

   22. pants. Policijas darbinieka tiesiskā aizsardzība

   Policijas darbinieks ir valsts varas pārstāvis, un likumīgās prasības un rīkojumi,
   ko viņš izvirzījis vai devis, pildot dienesta pienākumus, visām personām ir obligāti
   jāizpilda. Nepakļaušanās policijas darbinieka likumīgajām prasībām ir sodāma.
   Policijas darbinieks atrodas valsts aizsardzībā, viņa godu un cieņu aizsargā valsts.
   Policijas darbinieka goda aizskaršana, pretošanās viņam, viņa dzīvības un veselības
   apdraudējums, kā arī rīcība, kura traucē pildīt dienesta pienākumus, ir sodāma
   Latvijas Republikas likumos noteiktajā kārtībā.

   Policijas darbinieks neatbild par mantisko un fizisko kaitējumu, kas dienesta
   pilnvaru ietvaros nodarīts likumpārkāpējam, kurš aizturēšanas brīdī nepakļaujas vai
   pretojas.

   Policijas darbinieka prasības ir obligātas un rīcība ir saistoša jebkurai personai,
   kamēr amatpersona, kas pilnvarota kontrolēt vai uzraudzīt viņa darbību, nebūs tās
   apturējusi vai atcēlusi.

   23. pants. Policijas darbinieka darbības garantijas

   Policijas darbinieks, pildot viņam uzliktos pienākumus, ir pakļauts savam tiešajam
   priekšniekam un augstākam priekšniekam. Ja policijas darbinieks ir saņēmis
   priekšnieka pavēli, rīkojumu vai norādījumu, kas ir pretrunā ar likumu, viņš ievēro
   likuma prasības.

   Policijas darbiniekam nav saistoši partiju un citu sabiedriski politisko
   organizāciju un kustību vai to pārstāvju rīkojumi un lēmumi.

   Partiju un citu sabiedriski politisko organizāciju un kustību vai to pārstāvju
   iejaukšanās policijas darbībā ir aizliegta.

   Par likumpārkāpumu netiek atzīta policijas darbinieka rīcība attaisnota profesionāla
   riska situācijā, kaut arī šajā rīcībā būtu nodarījuma pazīmes, par kuru noteikta
   disciplinārā, administratīvā, materiālā vai kriminālā atbildība. Profesionāls risks
   atzīstams par attaisnotu, ja policijas darbinieks rīkojies atbilstoši viņa rīcībā
   esošajai informācijai par faktiem un apstākļiem, bet likumīgais mērķis nav bijis
   sasniedzams bez riska darbībām un ja viņš, pieļaudams risku, darījis visu iespējamo
   kaitējuma novēršanai.

   Policijas darbiniekiem kā militarizētas un bruņotas valsts tiesībaizsardzības
   iestādes pārstāvjiem apvienošanās arodbiedrībās ir aizliegta. Policijas darbiniekam
   ir tiesības pārsūdzēt tiesā par viņu pieņemtos policijas un Iekšlietu ministrijas
   iestāžu amatpersonu lēmumus, ja viņš uzskata, ka šie lēmumi nepamatoti ierobežo viņa
   tiesības vai pilnvaras vai aizskar viņa cieņu. Savu kultūras un sporta vajadzību
   apmierināšanai policijas darbinieki var izveidot biedrības un klubus, kuru darbību
   reglamentē likumā noteiktajā kārtībā pieņemti un reģistrēti statūti.

   Policijas darbinieks ir pakļauts obligātajai valsts apdrošināšanai Latvijas
   Republikas Ministru kabineta noteiktajā kārtībā.

   Zaudējumi, kas nodarīti policijas darbinieka vai tuvu viņa radinieku mantai sakarā
   ar policijas darbinieka dienesta darbību, atlīdzināmi pilnā apmērā no budžeta
   līdzekļiem.

   Kaitējumu, kas nodarīts policijas darbinieka veselībai, viņam pildot dienesta
   pienākumus, atlīdzina pilnā apmērā.

   (Ar grozījumiem, kas izdarīti ar 20.03.1997. likumu, kas stājas spēkā 10.04.1997.)

   24. pants. Valsts policijas darbinieka nodrošināšana ar dzīvokli un telefonu

   Pašvaldības iestādes ne vēlāk kā sešus mēnešus pēc Valsts policijas pārvalžu,
   nodaļu, iecirkņu priekšnieku un iecirkņu inspektoru stāšanās amatā, ja nepieciešams,
   nodrošina viņus ar dienesta dzīvokli apkalpojamajā teritorijā vai tās tuvumā. Viņu
   dzīvokļos ierīko dienesta telefonus.

   Ja nepieciešams, dienesta dzīvokli piešķir un dienesta telefonu ierīko arī citiem
   valsts policijas darbiniekiem. Šajos gadījumos dienesta dzīvokli un dienesta
   telefonu piešķir likumos un normatīvajos aktos noteiktajā kārtībā.

   Ja valsts policijas darbiniekam šajā likumā noteiktajos termiņos un kārtībā dienesta
   dzīvokli nepiešķir, faktiskos izdevumus par dzīvojamās platības īri un komunālajiem
   pakalpojumiem viņam sedz no valsts līdzekļiem Ministru kabineta noteiktajā kārtībā
   un apjomā.

   Policijas iestādēm ir tiesības pirkt dzīvokļus un atsevišķas mājas par budžeta
   līdzekļiem policijas darbinieku vajadzībām Latvijas Republikas Ministru kabineta
   noteiktajā kārtībā.

   Ja policijas darbinieks, pildot dienesta pienākumus, iet bojā, viņa ģimene tiek
   apgādāta ar dzīvokli saskaņā ar iepriekšējiem atvieglotajiem noteikumiem un ne vēlāk
   kā gada laikā no policijas darbinieka bojāejas dienas Ministru kabineta noteiktajā
   kārtībā un apjomā.

   Policijas darbiniekus, kuri dzīvo un strādā pagastos, un ar viņiem kopā dzīvojošos
   ģimenes locekļus nodrošina ar dzīvokli un komunālajiem pakalpojumiem bez maksas
   Ministru kabineta noteiktajā kārtībā un apjomā.

   (Ar grozījumiem, kas izdarīti ar 08.06.1994., 20.03.1997., 23.10.1997. un
   13.05.1999. likumu, kas stājas spēkā 01.07.1999.)

   25. pants. Citu garantiju piešķiršana policijas darbiniekam

   Policijas darbiniekam ir tiesības saņemt dienesta pienākumu izpildes nodrošināšanai
   paredzēto apmaksu par izdevumiem, kas viņam radušies, izmantojot sabiedrisko
   transportu.

   Policijas darbiniekam ir tiesības ārpus kārtas iekārtot valsts un pašvaldību
   pirmsskolas bērnu iestādēs savus bērnus sešu mēnešu laikā no lūguma iesniegšanas
   dienas.

   Pašvaldības var noteikt arī citus atvieglojumus un garantijas policijas darbiniekam.

   Policijas darbiniekam, kurš nosūtīts vai atrodas dienesta komandējumā, ir tiesības
   ārpus kārtas iegādāties braukšanas dokumentus jebkura veida transportlīdzekļos, kā
   arī iekārtoties viesnīcā, uzrādot komandējuma un dienesta apliecību.

   Policijas darbiniekam, kurš dienesta vajadzībām izmanto personisko
   transportlīdzekli, tā ekspluatācijas izdevumus kompensē no budžeta līdzekļiem.

   Policijas darbiniekam, kurš atvaļināts no dienesta sakarā ar noteiktā vecuma
   sasniegšanu, invaliditāti, arodslimību vai izdienas pensiju, tiek saglabāti šajā
   likumā noteiktie atvieglojumi un garantijas.

   (Ar grozījumiem, kas izdarīti ar 27.10.1994. likumu, kas stājas spēkā 01.01.1995.)

   26. pants. Policijas darbinieka darba laiks un darba samaksa

   Policijas darbiniekam noteikta 40 stundu darba nedēļa. Ja nepieciešams, policijas
   darbinieku pēc policijas iestādes priekšnieka norādījuma var iesaistīt darbā virs
   noteiktās darba laika normas.

   Policijas darbinieks par dienestu policijā saņem darba samaksu, kurā ietilpst
   amatalga, piemaksa par speciālo amata (dienesta) pakāpi, piemaksa par izdienu un
   citas piemaksas, kuru veidus un apmērus atbilstoši dienesta apstākļiem nosaka
   Ministru kabinets.

   Policijas darbiniekam, kurš šajā dienestā nostrādājis mazāk par 10 gadiem, piešķir
   ikgadēju apmaksātu atvaļinājumu — četras kalendāra nedēļas, pēc 10 dienesta gadiem —
   piecas, pēc 20 dienesta gadiem — sešas, bet pēc 25 dienesta gadiem — septiņas
   kalendāra nedēļas.

   Pensiju policijas darbiniekam piešķir saskaņā ar likumu "Par izdienas pensijām
   Iekšlietu ministrijas sistēmas darbiniekiem ar speciālajām dienesta pakāpēm" un
   citiem normatīvajiem aktiem par iekšlietu iestāžu ierindas un komandējošā sastāva
   personu pensijām. Uz policijas kalpotāju, kuram nav speciālās dienesta pakāpes,
   attiecas likums "Par valsts pensijām".

   Policijas darbinieki dienesta laikā ir daļējā valsts apgādībā. Apgādes nosacījumus
   un normas reglamentē Ministru kabinets.

   (Ar grozījumiem, kas izdarīti ar 08.06.1994., 24.11.1994., 05.12.1996. un
   15.06.2000. likumu, kas stājas spēkā 19.07.2000.)

   27. pants. Policijas darbinieka atbildība

   Policijas darbinieks par prettiesisku rīcību ir atbildīgs likumā un dienesta
   reglamentā noteiktajā kārtībā. Ja policijas darbinieks ir pārkāpis personu tiesības
   un aizskāris to likumīgās intereses, policijas iestādei ir jāveic pasākumi šo
   tiesību atjaunošanai un nodarīta kaitējuma atlīdzināšanai.

   Policijas darbinieks nedrīkst veikt vai atbalstīt nekādu darbību, kas saistīta ar
   spīdzināšanu vai citādu cietsirdīgu, necilvēcīgu, cieņu pazemojošu apiešanos un
   sodīšanu. Neviens policijas darbinieks nedrīkst atsaukties uz augstākas personas
   rīkojumu vai tādiem izņēmuma apstākļiem kā karastāvoklis vai kara draudi, draudi
   nacionālajai drošībai, valsts iekšējā politiskā nestabilitāte vai uz ārkārtējiem
   apstākļiem, lai attaisnotu spīdzināšanu vai citādu cietsirdīgu, necilvēcīgu vai
   cieņu pazemojošu apiešanos un sodīšanu.

   Apzināta nelikumīgas pavēles vai rīkojuma izpildīšana neatbrīvo policijas darbinieku
   no atbildības.

   Kriminālsodu policijas darbinieks izcieš saskaņā ar vispārējiem noteikumiem, taču
   atsevišķi no pārējiem notiesātajiem.

   Par administratīvo pārkāpumu policijas darbinieks tiek saukts pie administratīvās
   atbildības likumā noteiktajā kārtībā.

   Sūdzības par policijas darbinieka rīcību izskata un izlemj tās policijas iestādes
   (apakšvienības) priekšnieks, kuram policijas darbinieks ir tieši pakļauts. Ja
   sūdzības iesniedzējs nav apmierināts ar pieņemto lēmumu, viņš mēneša laikā var to
   pārsūdzēt augstākā policijas iestādē, prokuratūrā vai tiesā.

   VI nodaļa
   DIENESTS VALSTS POLICIJĀ

   28. pants. Policijas personālsastāvs

   Policijas dienestā pieņem Latvijas Republikas pilsoņus, ne jaunākus par 18 gadiem un
   ne vecākus par 35 gadiem, kuri, ņemot vērā viņu personiskās īpašības, izglītību,
   fizisko sagatavotību un veselības stāvokli, ir spējīgi un brīvprātīgi vēlas pildīt
   policijai uzliktos pienākumus. Policijas dienestā nevar pieņemt personas, kuras
   agrāk sodītas par tīšiem noziedzīgiem nodarījumiem. Policijas darbiniekam jāprot
   valsts valoda un, pildot dienesta pienākumus, jāspēj sazināties ar personām tajā
   valodā, ko pārsvarā lieto attiecīgajā reģionā vai darba iecirknī.

   Policijas dienestā nedrīkst pieņemt personu, kas ir vai ir bijusi PSRS, Latvijas PSR
   vai kādas ārvalsts drošības dienesta (izlūkdienesta vai pretizlūkošanas dienesta)
   štata vai ārštata darbinieks, aģents, rezidents vai konspiratīvā dzīvokļa
   (segorganizācijas jebkurā tās formā) turētājs. Izņēmuma gadījumos šādas personas var
   pieņemt policijas dienestā uz darba līguma pamata un uz noteiktu laiku, ja to prasa
   nepieciešamība veikt konkrētus uzdevumus, izmantojot šo personu profesionālās
   zināšanas.

   Policijas darbinieka pienākums ir nelokāmi pildīt likuma prasības, ievērot
   profesionālās ētikas normas, respektēt un aizstāvēt cilvēka cieņu, atbalstīt un
   aizstāvēt cilvēka tiesības attiecībā uz visām personām, rūpēties par cilvēkiem un
   būt gatavam jebkurā brīdī sniegt viņiem palīdzību, darboties noteikti un
   mērķtiecīgi, netaupot savus spēkus, bet, ja nepieciešams, nežēlot arī savu dzīvību,
   lai izpildītu dienesta pienākumus. Šo prasību nepildīšana nav savienojama ar
   dienestu policijā.

   Visi policijas darbinieki ir pakļauti atestācijai atbilstoši viņu ieņemamam amatam
   un speciālajai dienesta pakāpei.

   Policijas darbiniekam ir aizliegts organizēt streikus un piedalīties tajos.

   Policijas darbinieka uzņēmējdarbības, ienākumu gūšanas, amatu savienošanas, darbu
   pildīšanas, kā arī ar tiem saistītos citus ierobežojumus un pienākumus nosaka
   Korupcijas novēršanas likums.

   (Ar grozījumiem, kas izdarīti ar 08.06.1994., 23.05.1996., 05.12.1996., 13.05.1999.
   un 15.06.2000. likumu, kas stājas spēkā 19.07.2000.)

   29. pants. Policijas darbinieka zvērests

   Policijas darbinieks, stājoties amatā, dod zvērestu:

   "Es, ......., stājoties policijas dienestā, zvēru būt uzticīgs Latvijas Republikai
   un godīgi pildīt tās likumus, apsolu nesaudzēt spēkus, bet, ja tas būs vajadzīgs, —
   arī dzīvību Latvijas Republikas labā."

   30. pants. Policijas darbinieka palīgi

   Par policijas darbinieka palīgiem var būt Latvijas Republikas pastāvīgie iedzīvotāji
   vecumā no 20 līdz 65 gadiem, kuri, ņemot vērā viņu personiskās īpašības, ir spējīgi
   brīvprātīgi palīdzēt policijas darbiniekiem.

   Policijas darbinieka palīgu darba organizācijas un pienākumu pildīšanas noteikumus,
   viņu tiesības un pienākumus nosaka Latvijas Republikas Ministru kabinets.

   (Ar grozījumiem, kas izdarīti ar 20.03.1997. likumu, kas stājas spēkā 10.04.1997.)

   31. pants. Policijas darbinieka pieņemšana dienestā un atbrīvošana no dienesta.
   Dienesta pildīšanas kārtība un noteikumi

   Policijas dienestā parasti pieņem personas, kuras beigušas Iekšlietu ministrijas
   izglītības iestādes vai Latvijas Policijas akadēmiju.

   Personas, kuras pieņemtas dienestā policijā un nav apguvušas pamata profesionālo
   sagatavošanu, nav pielaižamas pie dienesta pienākumu pildīšanas, bet obligāti
   norīkojamas uz mācībām Iekšlietu ministrijas izglītības iestādēs, kur tās iziet
   dienestam nepieciešamo tiesisko un profesionālo sagatavošanu.

   Policijas darbinieku elementāro apmācību, pārkvalifikāciju un kvalifikācijas celšanu
   var veikt uz līguma pamata arī citu valstu policijas mācību iestādēs.

   Policijas dienesta pildīšanas kārtību, arī speciālo dienesta pakāpju nosaukumus, to
   piešķiršanas un atņemšanas kārtību nosaka Ministru kabinets.

   Policijas darbinieks parasti var atrasties policijas dienestā līdz 50 gadu vecuma
   sasniegšanai. Policijas vidējā, vecākā un augstākā komandējošā sastāva personām pēc
   to vēlēšanās, ņemot vērā šo darbinieku fiziskās un profesionālās spējas, dienesta
   laiku policijā var pagarināt ar Latvijas Republikas iekšlietu ministra lēmumu, bet
   ierindas un jaunākā komandējošā sastāva personām — ar attiecīgās policijas pārvaldes
   vai nodaļas priekšnieka lēmumu.

   Darbinieku atvaļina no dienesta sakarā ar:

   1) paša vēlēšanos;

   2) izdienas laika sasniegšanu;

   3) likumā noteiktā vecuma sasniegšanu;

   4) veselības stāvokli — pamatojoties uz Iekšlietu ministrijas Centrālās medicīniskās
   ekspertīzes komisijas atzinumu par nederīgumu dienestam;

   5) darbinieku skaita samazināšanu;

   6) ievēlēšanu vai iecelšanu amatā citā valsts vai pašvaldības iestādē;

   7) neatbilstību dienestam pēc atestācijas rezultātiem;

   8) disciplīnas pārkāpumiem;

   9) spēkā stājušos tiesas spriedumu par noziedzīga nodarījuma izdarīšanu;

   10) darbinieka nāvi.

   Policijas darbinieks ir tiesīgs pārsūdzēt tiesā lēmumu par viņa atvaļināšanu no
   dienesta.

   (Ar grozījumiem, kas izdarīti ar 01.09.1992., 05.12.1996., 20.03.1997., 23.10.1997.,
   04.11.1999. un 15.06.2000. likumu, kas stājas spēkā 19.07.2000.)

   32. pants. Policijas darbinieka formas tērps

   Policijas darbiniekam bez maksas tiek izsniegts vienota parauga formas tērps. Formas
   tērpa aprakstu un atšķirības zīmes apstiprina Ministru kabinets.

   Policijas darbiniekam viņa pilnvaru apliecināšanai izdod dienesta apliecību, bet
   kriminālpolicijas darbiniekam — arī speciālu žetonu. Pie policijas darbinieka formas
   tērpa redzamā vietā jābūt piestiprinātam viņa uzvārdam un personiskajam numuram, bet
   pie pašvaldības policijas darbinieka formas tērpa — arī attiecīgās teritorijas
   atšķirības zīmei un nosaukumam.

   (Ar grozījumiem, kas izdarīti ar 05.12.1996. likumu, kas stājas spēkā 07.01.1997.)

   33. pants. Policijas darbinieka stimulēšana un atbildība

   Par dienesta pienākumu priekšzīmīgu pildīšanu policijas darbiniekam piemērojami šādi
   apbalvojumi un dienesta atzinības veidi:

   pateicības izteikšana;

   apbalvošana ar vērtīgu balvu vai naudas prēmiju;

   apmaksāta papildatvaļinājuma piešķiršana līdz 10 dienām;

   apbalvošana ar goda rakstu;

   agrāk uzlikta disciplinārsoda pirmstermiņa noņemšana.

   Par dienesta pienākumu priekšzīmīgu pildīšanu policijas darbiniekam var piešķirt arī
   citus atzinības apliecinājumus.

   Par dienesta pienākumu izpildē parādīto varonību un drosmi un citiem izciliem
   nopelniem policijas darbinieku var ieteikt Latvijas Republikas valsts apbalvojuma
   piešķiršanai.

   Par likumu neievērošanu, varas vai dienesta stāvokļa ļaunprātīgu izmantošanu,
   dienesta pilnvaru pārsniegšanu, uzlikto pienākumu neizpildīšanu vai par šo pienākumu
   pienācīgu nepildīšanu policijas darbinieks tiek saukts pie disciplināras,
   administratīvās, materiālās vai kriminālās atbildības. Policijas darbinieka saukšana
   pie disciplinārās atbildības neatbrīvo viņu no iespējamās administratīvās,
   materiālās un kriminālās atbildības. Policijas darbiniekam piemēro šādus
   disciplinārsodus:

   piezīmi;

   rājienu;

   speciālās dienesta pakāpes pazemināšanu par vienu pakāpi;

   brīdinājumu par neatbilstību ieņemamajam amatam;

   pazemināšanu amatā;

   atlaišanu no dienesta sakarā ar neatbilstību policijas dienestam.

   Apbalvojumu piešķiršanas, dienesta atzinības izteikšanas un disciplinārsodu
   piemērošanas kārtību policijas darbiniekam nosaka Iekšlietu iestāžu
   disciplinārreglaments, ko apstiprina Ministru kabinets.

   (Ar grozījumiem, kas izdarīti ar 05.12.1996. likumu, kas stājas spēkā 07.01.1997.)

   VII nodaļa
   POLICIJAS DARBĪBAS FINANSĒŠANA UN MATERIĀLTEHNISKĀ APGĀDE

   34. pants. Valsts policijas finansēšana

   Valsts policijas finansu līdzekļus veido:

   1) dotācija no vispārējiem ieņēmumiem valsts budžetā;

   2) pašu ieņēmumi, kurus iegūst:

   a) noteiktā kārtībā noslēdzot līgumus ar juridiskajām un fiziskajām personām;

   b) atstājot valsts policijas rīcībā 80 procentus no ieņēmumiem, kas gūti, realizējot
   konfiscēto mantu, preces vai citus priekšmetus, ko likumā noteiktajā kārtībā
   aprakstījušas un izņēmušas valsts policijas iestādes. Ne mazāk par 25 procentiem no
   šādā veidā iegūtajiem līdzekļiem ir jāizlieto attiecīgā personālsastāva materiālajai
   stimulēšanai.

   (05.12.1996. likuma redakcijā ar grozījumiem, kas izdarīti ar 20.03.1997.,
   23.10.1997. un 04.11.1999. likumu, kas stājas spēkā 01.01.2000.)

   35. pants. Valsts policijas materiāltehniskā apgāde, sociālo un sadzīves vajadzību
   apmierināšana

   Valsts policijas materiāltehnisko apgādi, sociālo un sadzīves vajadzību
   apmierināšanu veic valsts.

   Ar formas tērpu, ieročiem, munīciju, kriminālistisko un operatīvo tehniku, sakaru un
   speciālajiem līdzekļiem valsts policiju apgādā Latvijas Republikas Iekšlietu
   ministrija.

   Valsts policijas iestāžu materiāltehniskās apgādes kārtību un normas nosaka Latvijas
   Republikas Ministru kabinets.

   (Ar grozījumiem, kas izdarīti ar 08.06.1994., 20.03.1997. un 23.10.1997. likumu, kas
   stājas spēkā 19.11.1997.)

   36. pants. Valsts policijas nodrošināšana ar dienesta telpām

   Dzelzceļa, gaisa un ūdens transporta valsts iestādēs un uzņēmumos izvietotās Valsts
   policijas iestādes un apakšvienības ar telpām nodrošina attiecīgā valsts iestāde vai
   uzņēmums. Šajā gadījumā policijas dienesta ēku ekspluatācijas izdevumus sedz
   attiecīgā valsts iestāde vai uzņēmums.

   (08.06.1994. likuma redakcijā ar grozījumiem, kas izdarīti ar 20.03.1997. likumu,
   kas stājas spēkā 10.04.1997.)

   37. pants. Pašvaldības policijas finansēšana un materiāltehniskā apgāde

   Pašvaldības policijas iestādes un apakšvienības tiek finansētas no pašvaldību
   līdzekļiem, bet to materiāltehnisko apgādi veic pašvaldību iestādes un Latvijas
   Republikas Iekšlietu ministrija par pašvaldību līdzekļiem.

   VIII nodaļa
   POLICIJAS DARBĪBAS KONTROLE UN UZRAUDZĪBA

   38. pants. Policijas darbības kontrole

   Policijas darbību kontrolē Ministru kabinets, iekšlietu ministrs un pašvaldību
   iestādes savas kompetences ietvaros.

   (05.12.1996. likuma redakcijā, kas stājas spēkā 07.01.1997.)

   39. pants. Uzraudzība pār likumu ievērošanu policijas darbībā

   Uzraudzību pār likumu ievērošanu policijas darbībā veic Latvijas Republikas
   ģenerālprokurors un viņam pakļautie prokurori.

   Pārejas noteikums

   (13.05.1999. likuma redakcijā, kas stājas spēkā 01.07.1999.)

   Likuma 12.panta 1., 2., 4., 17., 18., 24., 26., 27. un 29.punkts, 13., 14., 22. un
   23.pants, 24.panta otrā un ceturtā daļa, 25.panta pirmā, piektā un sestā daļa, 26.,
   27. un 28.pants, 31.panta ceturtā un sestā daļa, 32. un 33.pants, 35.panta pirmā un
   trešā daļa un 39.pants attiecināms arī uz Ieslodzījuma vietu pārvaldes ierindas un
   komandējošā sastāva darbiniekiem līdz brīdim, kad stājas spēkā Ieslodzījuma vietu
   likums.

   (Ar grozījumiem, kas izdarīti ar 15.06.2000. likumu, kas stājas spēkā 19.07.2000.)

   Latvijas Republikas Augstākās Padomes priekšsēdētājs A. GORBUNOVS

   Latvijas Republikas Augstākās Padomes sekretārs I. DAUDIŠS
   Rīgā 1991. gada 4. jūnijā
   PIEZĪMES:

   08.06.1994. likuma "Grozījumi likumā "Par policiju""
   Pārejas noteikumi:
   "1. Noteikt, ka likuma «Par policiju» 28. pantā izdarītais grozījums nevar būt par
   pamatu tam, lai no dienesta policijā tiktu atbrīvotas personas, kuras pieņemtas
   policijas dienestā pirms šā likuma stāšanās spēkā, ja tās atbilst citu likumu (arī
   Valodu likuma) prasībām. [..]"
   © Oficiālais izdevējs "Latvijas Vēstnesis"
