   [IMG]
   Publicēts:
   "Latvijas Vēstnesis", 89 (574), 23.05.1996., "Ziņotājs", 12, 20.06.1996.
   Izdevējs: SaeimaVeids: likumsPieņemts: 09.05.1996.Stājas spēkā: 06.06.1996.
   Attēlotā redakcija: 01.01.2013. - 13.11.2013. Vēsturiskā
   Grozījumi:
   11.06.1998. likums / LV, 192/193 (1253/1254), 01.07.1998. / Stājas spēkā 15.07.1998.
   30.03.2000. likums / LV, 142/144 (2053/2055), 20.04.2000. / Stājas spēkā 04.05.2000.
   19.06.2003. likums / LV, 101 (2866), 08.07.2003. / Stājas spēkā 22.07.2003.
   11.05.2006. likums / LV, 83 (3451), 30.05.2006. / Stājas spēkā 13.06.2006.
   03.05.2007. likums / LV, 83 (3659), 24.05.2007. / Stājas spēkā 07.06.2007.
   27.09.2007. likums / LV, 160 (3736), 04.10.2007. / Stājas spēkā 05.10.2007.
   10.07.2008. likums / LV, 116 (3900), 30.07.2008. / Stājas spēkā 13.08.2008.
   28.10.2010. likums / LV, 183 (4375), 17.11.2010. / Stājas spēkā 01.12.2010.
   29.11.2012. likums / LV, 200 (4803), 20.12.2012. / Stājas spēkā 01.01.2013.
   Satura rādītājs:
     * I nodaļa Vispārīgie noteikumi
          * 1.pants.
          * 2.pants.
     * II nodaļa Narkotisko un psihotropo vielu klasifikācija
          * 3.pants.
          * 4.pants.
     * III nodaļa I sarakstā iekļautie aizliegtie augi, vielas un zāles
          * 5.pants.
          * 6.pants.
          * 7.pants.
     * IV nodaļa Licencēšana darbībai ar II un III sarakstā iekļautajām vielām un zālēm
          * 8.pants.
          * 9.pants.
          * 10.pants.
          * 11.pants.
          * 12.pants.
          * 13.pants.
          * 14.pants.
          * 14.^1 pants.
          * 15.pants.
     * V nodaļa II un III sarakstā iekļauto vielu un zāļu ražošanas, importa un
       eksporta kontrole
          * 16.pants.
          * 17.pants.
          * 18.pants.
          * 19.pants.
          * 20.pants.
          * 21.pants.
          * 21.^1 pants.
          * 21.^2 pants.
          * 22.pants.
          * 23.pants.
          * 24.pants.
          * 25.pants.
          * 26.pants.
          * 27.pants.
          * 28.pants.
          * 29.pants.
          * 30.pants.
          * 31.pants.
          * 32.pants.
          * 33.pants.
          * 34.pants.
     * VI nodaļa II un III sarakstā iekļauto vielu un zāļu izplatīšana
          * 35.pants.
          * 36.pants.
          * 37.pants.
          * 38.pants.
          * 39.pants.
          * 40.pants.
     * VII nodaļa Īpaši noteikumi
          * 41.pants.
          * 42.pants.
     * VIII nodaļa Šā likuma ievērošanas kontrole un atbildība par tā pārkāpšanu
          * 43.pants.
          * 44.pants.
          * 45.pants.
     * Pārejas noteikumi
          * 1. punkts
          * 2. punkts
   Saeima ir pieņēmusi un Valsts
   prezidents izsludina šādu likumu:
   Par narkotisko un psihotropo vielu un zāļu likumīgās aprites kārtību

   (Likuma nosaukums ar grozījumiem, kas izdarīti ar 11.06.1998. likumu, kas stājas
   spēkā 15.07.1998.)

   I nodaļa
   Vispārīgie noteikumi

   1.pants. Likumā ir lietoti šādi termini:

   1) aprite — narkotisko un psihotropo vielu un zāļu imports, eksports, tranzīts,
   ražošana, izgatavošana, izplatīšana, izpēte un izstrāde;

   2) eksports — narkotisko un psihotropo vielu un zāļu fiziska pārvietošana no
   Latvijas teritorijas uz citas valsts teritoriju, izvedot no Latvijas teritorijas;

   3) imports — narkotisko un psihotropo vielu un zāļu fiziska pārvietošana no citas
   valsts teritorijas uz Latvijas teritoriju, ievedot no Latvijas teritorijas;

   4) izplatīšana — narkotisko un psihotropo vielu un zāļu iepirkšana, uzglabāšana,
   piegāde, pārvietošana pāri valsts robežai (imports, eksports, tranzīts), pārdošana
   vai nodošana lietošanā par maksu vai bez maksas;

   5) kravas saņēmējs — fiziskā vai juridiskā persona, kurai tiek piegādāts Latvijā
   kontrolējamo narkotisko vielu, psihotropo vielu un prekursoru sarakstos iekļauto
   augu, vielu vai zāļu sūtījums. Šī persona var nebūt saņemto augu, vielu vai zāļu
   lietotāja;

   6) narkotiskās un psihotropās zāles — zāles, kuru sastāvā ietilpst narkotiskās un
   psihotropās vielas;

   7) narkotiskā viela — jebkura dabīga vai sintētiska viela, kas ir klasificēta
   atbilstoši 1961.gada 30.marta Vienotajai konvencijai par narkotiskajām vielām un
   1972.gada Protokolam par grozījumiem 1961.gada 30.marta Vienotajā konvencijā par
   narkotiskajām vielām un iekļauta Latvijā kontrolējamo narkotisko vielu, psihotropo
   vielu un prekursoru sarakstos;

   8) nelegālā aprite (nelegālais apgrozījums) — jebkura šā likuma noteikumiem
   neatbilstoša darbība ar narkotiskajām un psihotropajām vielām un zālēm;

   9) (izslēgts ar 11.05.2006. likumu);

   10) psihotropā viela — jebkura dabīga vai sintētiska viela, kas ir klasificēta
   atbilstoši 1971.gada 21.februāra Konvencijai par psihotropajām vielām un iekļauta
   Latvijā kontrolējamo narkotisko vielu, psihotropo vielu un prekursoru sarakstos;

   11) tranzīts — narkotisko vai psihotropo vielu un zāļu pārvadājumi cauri Latvijas
   teritorijai, ja Latvija nav ne šo vielu eksportētāja, ne importētāja;

   12) izgatavošana — darbības, kuru rezultātā var iegūt narkotiskās vai psihotropās
   vielas un zāles un kuras ietver attīrīšanu, kā arī narkotisko un psihotropo vielu
   pārveidošanu citās vielās.

   (Ar grozījumiem, kas izdarīti ar 11.06.1998., 19.06.2003. un 11.05.2006. likumu, kas
   stājas spēkā 13.06.2006.)

   2.pants. Šā likuma mērķis ir noteikt narkotisko un psihotropo vielu un zāļu aprites
   kārtību un novērst šo vielu un zāļu nokļūšanu nelegālajā apritē, kā arī noteikt
   atbildību par šā likuma pārkāpumiem.

   (Ar grozījumiem, kas izdarīti ar 11.06.1998. likumu, kas stājas spēkā 15.07.1998.)

   II nodaļa
   Narkotisko un psihotropo vielu klasifikācija

   3.pants. (1) Augus, vielas un zāles, kuras starptautiskajās konvencijās vai saskaņā
   ar tām ir klasificētas kā narkotiskās vai psihotropās vielas un zāles vai kuras var
   izmantot šo vielu un zāļu nelegālai izgatavošanai, kā arī jebkurus citus augus,
   vielas un zāles ar līdzīgu farmakoloģisku iedarbību, kuru ļaunprātīga lietošana var
   apdraudēt veselību, atkarībā no šo augu, vielu un zāļu ļaunprātīgas lietošanas
   bīstamības pakāpes iekļauj Latvijā kontrolējamo narkotisko vielu, psihotropo vielu
   un prekursoru sarakstos.

   (2) Latvijā kontrolējamo narkotisko vielu, psihotropo vielu un prekursoru sarakstus
   apstiprina Ministru kabinets pēc Veselības ministrijas ieteikuma. I sarakstā ir
   iekļautas aizliegtās sevišķi bīstamās narkotiskās vielas un tām pielīdzinātās
   psihotropās vielas un augi. II sarakstā ir iekļautas ļoti bīstamās narkotiskās
   vielas un tām pielīdzinātās psihotropās vielas un zāles, kuras atļauts izmantot
   medicīniskiem un zinātniskiem mērķiem. III sarakstā ir iekļautas bīstamās
   psihotropās vielas un zāles, kuras var tikt izmantotas ļaunprātīgos nolūkos.
   Prekursoru apriti regulē likums "Par prekursoriem".

   (3) Augiem norāda to botāniskos nosaukumus, vielām un zālēm — starptautiskos
   nepatentētos nosaukumus vai, ja tādu nav, — ķīmiskos nosaukumus. Uz vielu
   maisījumiem un zālēm, kuru sastāvā ir sarakstos iekļautās vielas, attiecināmi tādi
   paši kontroles pasākumi kā uz vielām, kas ir to sastāvā. Ja vielu maisījumā vai zāļu
   sastāvā ietilpst vairākas sarakstos iekļautās vielas, piemērojami kontroles
   nosacījumi, kas attiecas uz šā maisījuma vai zāļu sastāvā ietilpstošo stingrāk
   kontrolējamo vielu.

   (19.06.2003. likuma redakcijā ar grozījumiem, kas izdarīti ar 11.05.2006. likumu,
   kas stājas spēkā 13.06.2006.)

   4.pants. Zāles vai citus maisījumus, kas satur kādu no II vai III sarakstā
   iekļautajām vielām, bet nerada nekādu vai rada minimālu to ļaunprātīgas izmantošanas
   iespēju, jo to sastāvā esošās vielas nav viegli atdalāmas tādā daudzumā, ko var
   ļaunprātīgi izmantot, drīkst atbrīvot no atsevišķiem šajā likumā paredzētajiem
   kontroles pasākumiem ar Veselības ministrijas lēmumu. Šajā lēmumā norādāmi tie
   kontroles pasākumi, no kuriem zāles vai citi maisījumi tiek atbrīvoti.

   (11.05.2006. likuma redakcijā, kas stājas spēkā 13.06.2006.)

   III nodaļa
   I sarakstā iekļautie aizliegtie augi, vielas un zāles

   5.pants. Aizliegts audzēt, ražot, izgatavot, importēt, eksportēt, izplatīt,
   reklamēt, transportēt, glabāt, nodot par atlīdzību vai bez tās, iegādāties un
   lietot, kā arī sūtīt cauri Latvijas teritorijai I sarakstā iekļautos augus, vielas
   un zāles.

   (Ar grozījumiem, kas izdarīti ar 19.06.2003. likumu, kas stājas spēkā 22.07.2003.)

   6.pants. (1) Latvijā izliegts audzēt miega magoni (Papaver somniferum), kokaīnkrūmus
   (Erythroxylum) un Indijas kaņepi (Cannabis sativa subsp. indica). Lauksaimnieciski
   vai citādi izmantojamās zemēs to īpašnieka vai nomnieka pienākums ir iznīcināt savas
   zemes platībās augošās miega magones.

   (2) Šķiedras un sēklu ieguvei, kā arī dārzkopības mērķiem atļauts audzēt sējas
   kaņepes (Cannabis sativa subsp. sativa). Sējas kaņepju sējumus ierīko tikai atklātā
   laukā (tās nedrīkst audzēt telpās un segtajās platībās — siltumnīcās vai zem
   plēves). Zemes īpašnieka vai tiesiskā valdītāja pienākums ir iznīcināt savas zemes
   platībās augošās kaņepes, kuras aizliegts audzēt saskaņā ar šo likumu.

   (11.05.2006. likuma redakcijā ar grozījumiem, kas izdarīti ar 03.05.2007. likumu,
   kas stājas spēkā 07.06.2007.)

   7.pants. Gadījumos, kad I, II un III sarakstā iekļautie augi, vielas un zāles
   nepieciešamas medicīniskiem un veterinārmedicīniskiem zinātniskiem pētījumiem,
   fizikālo un ķīmisko īpašību noteikšanai, kā arī apmācībām, personas var saņemt Zāļu
   valsts aģentūras izsniegtu atļauju I, II un III sarakstā iekļauto augu audzēšanai
   vai I, II un III sarakstā iekļauto vielu un zāļu apritei. Atļauju izsniegšanas,
   apturēšanas un anulēšanas kārtību, kā arī prasības, kuru izpildi nodrošina atļaujas
   saņēmējs, saņemot, iepērkot, izlietojot, uzglabājot, uzskaitot un iznīcinot I, II un
   III sarakstā iekļautos augus, vielas un zāles, nosaka Ministru kabinets.

   (11.05.2006. likuma redakcijā, kas stājas spēkā 13.06.2006.)

   IV nodaļa
   Licencēšana darbībai ar II un III sarakstā iekļautajām vielām un zālēm

   8.pants. Attiecībā uz II un III sarakstā iekļautajām vielām un zālēm piemērojami tie
   paši nosacījumi, kādi izvirzīti medicīnā un veterinārijā izmantojamām vielām un
   zālēm tiktāl, ciktāl tas nav pretrunā ar šo likumu.

   9.pants. (1) Aptiekā, zāļu lieltirgotavā un zāļu ražošanā darbību ar II un III
   sarakstā iekļautajām vielām un zālēm veic tikai tad, kad saņemta speciāla atļauja
   (licence) farmaceitiskajai vai veterinārfarmaceitiskajai darbībai, kurā norādīts, ka
   darbība ar psihotropajām vielām un zālēm vai narkotiskajām un psihotropajām vielām
   un zālēm ir atļauta.

   (2) Licencē paredzētā darbība veicama vienīgi licencē norādītajās telpās.

   (Ar grozījumiem, kas izdarīti ar 30.03.2000. un 11.05.2006. likumu, kas stājas spēkā
   13.06.2006.)

   10.pants.

   (Izslēgts ar 11.05.2006. likumu, kas stājas spēkā 13.06.2006.)

   11.pants. Šā likuma 7.pantā minēto atļauju vai 9.pantā minēto licenci izsniedz tikai
   tad, ja:

   1) juridiskā persona atbilstoši normatīvo aktu prasībām ir iecēlusi par narkotisko
   un psihotropo vielu un zāļu apriti atbildīgo amatpersonu, kas neslimo ar psihisku
   slimību, alkohola, narkotisko, psihotropo vai toksisko vielu atkarību;

   2) juridiskās personas dibinātāji un biedri, kā arī amatpersonas nav sodītas par
   noziedzīga nodarījuma izdarīšanu, kā arī nav administratīvi sodītas par pārkāpumiem,
   kas saistīti ar narkotisko un psihotropo vielu un prekursoru apriti;

   3) fiziskā persona neslimo ar psihisku slimību, alkohola, narkotisko, psihotropo vai
   toksisko vielu atkarību un nav sodīta par noziedzīga nodarījuma izdarīšanu, kā arī
   nav administratīvi sodīta par pārkāpumiem, kas saistīti ar narkotisko un psihotropo
   vielu un prekursoru apriti.

   (19.06.2003. likuma redakcijā ar grozījumiem, kas izdarīti ar 11.05.2006. likumu,
   kas stājas spēkā 13.06.2006.)

   12.pants. (1) Šā likuma 9.pantā minētās speciālās atļaujas (licences) izsniegšanas,
   pārreģistrācijas, apturēšanas, atjaunošanas un anulēšanas kārtību nosaka Ministru
   kabinets.

   (2) Licencētās personas par izmaiņām II un III sarakstā iekļauto vielu nomenklatūrā,
   ražošanas metodēs, ražojamo vielu un zāļu formā un sastāvā normatīvajos aktos
   noteiktajā kārtībā informē Zāļu valsts aģentūru.

   (30.03.2000. likuma redakcijā ar grozījumiem, kas izdarīti ar 19.06.2003.,
   11.05.2006., 28.10.2010. un 29.11.2012. likumu, kas stājas spēkā 01.01.2013.)

   13.pants. Licencētās personas operācijas ar II un III sarakstā iekļautajām vielām
   vai zālēm Latvijas teritorijā drīkst veikt tikai ar tām fiziskajām vai juridiskajām
   personām, kurām ir attiecīgai darbībai izsniegta licence vai atļauja.

   (Ar grozījumiem, kas izdarīti ar 11.05.2006. likumu, kas stājas spēkā 13.06.2006.)

   14.pants. (1) Lēmumu izsniegt, atteikt izsniegt vai pārreģistrēt speciālo atļauju
   (licenci) un lēmumu par speciālās atļaujas (licences) darbības apturēšanu,
   atjaunošanu vai anulēšanu pieņem Zāļu valsts aģentūra. Zāļu valsts aģentūras lēmuma
   par speciālās atļaujas (licences) apturēšanu vai anulēšanu apstrīdēšana vai
   pārsūdzēšana neaptur tā darbību.

   (2) Zāļu valsts aģentūra uztur un aktualizē datu bāzi un normatīvajos aktos
   noteiktajā kārtībā sniedz informāciju par uzņēmumiem, kuri saņēmuši 9.pantā minēto
   speciālo atļauju (licenci).

   (19.06.2003. likuma redakcijā ar grozījumiem, kas izdarīti ar 11.05.2006.,
   28.10.2010. un 29.11.2012. likumu, kas stājas spēkā 01.01.2013.)

   14.^1 pants. (1) Zāļu valsts aģentūra 90 dienu laikā pēc iesnieguma saņemšanas
   pieņem lēmumu izsniegt speciālo atļauju (licenci) zāļu vai veterināro zāļu
   ražošanai, importēšanai vai lieltirgotavas atvēršanai (darbībai), kurā norādīts, ka
   darbības ar psihotropajām vielām un zālēm vai narkotiskajām un psihotropajām vielām
   un zālēm ir atļautas, vai par atteikumu izsniegt licenci.

   (2) Zāļu valsts aģentūra 30 dienu laikā vai — izņēmuma gadījumos — 90 dienu laikā
   pēc iesnieguma saņemšanas pieņem lēmumu pārreģistrēt speciālo atļauju (licenci) zāļu
   vai veterināro zāļu ražošanai vai importēšanai, kurā norādīts, ka darbības ar
   psihotropajām vielām un zālēm vai narkotiskajām un psihotropajām vielām un zālēm ir
   atļautas, ja nepieciešams izdarīt izmaiņas informācijā:

   1) par ražotajām vai importētajām zālēm, zāļu formām, vietu, kur tās ražo vai
   kontrolē, kā arī par kvalificēto personu;

   2) par telpām, kas paredzētas zāļu ražošanai vai importēšanas darbībām, par tehnisko
   aprīkojumu un kontroles iespējām zāļu ražošanas, kvalitātes kontroles un
   uzglabāšanas procesā;

   3) attiecībā uz pētāmajām zālēm — par ražojamo vai importējamo pētāmo zāļu veidiem
   un formām, ražošanu un importēšanas darbībām un ražošanas procesu (kā gadījumos ar
   vīrusu vai netradicionālo aģentu dezaktivāciju), kā arī par vietu, kur pētāmās zāles
   ražo, par telpām, kas paredzētas pētāmo zāļu ražošanai vai importēšanas darbībām,
   par tehnisko aprīkojumu un kontroles iespējām pētāmo zāļu ražošanas, kvalitātes
   kontroles un uzglabāšanas procesā un par kvalificēto personu.

   (29.11.2012. likuma redakcijā, kas stājas spēkā 01.01.2013.)

   15.pants. Lēmums par licences apturēšanu vai anulēšanu neatbrīvo no administratīvās
   vai kriminālās atbildības par šā likuma pārkāpšanu.

   V nodaļa
   II un III sarakstā iekļauto vielu un zāļu
   ražošanas, importa un eksporta kontrole

   16.pants. (1) Zāļu valsts aģentūra veic narkotisko un psihotropo vielu un zāļu
   patēriņa aprēķinu analīzi un, pamatojoties uz to, sagatavo un iesniedz ANO
   Starptautiskajai narkotiku kontroles padomei apstiprināšanai narkotisko un
   psihotropo vielu gada patēriņa kvotu.

   (2) Zāļu valsts aģentūra apkopo un iesniedz ANO Starptautiskajai narkotiku kontroles
   padomei ceturkšņa un gada statistikas pārskatus par narkotisko un psihotropo vielu
   apriti.

   (3) Zāļu valsts aģentūra sniedz ziņojumus ANO Starptautiskajai narkotiku kontroles
   padomei par tādiem pasūtījumiem vai operācijām, kas narkotiskās un psihotropās
   vielas un zāles varētu novirzīt nelegālajā apritē.

   (4) Valsts policija sagatavo ceturkšņa pārskatu par konfiscētām un aizturētām
   narkotiskajām un psihotropajām vielām un līdz nākamā mēneša 20. datumam iesniedz to
   Zāļu valsts aģentūrai.

   (11.06.1998. likuma redakcijā ar grozījumiem, kas izdarīti ar 11.05.2006. un
   28.10.2010. likumu, kas stājas spēkā 01.12.2010.)

   17.pants. II un III sarakstā iekļauto vielu un zāļu starptautiskajā tirdzniecībā
   drīkst iesaistīties tikai tās personas, kurām ir šā likuma 9.pantā minētā licence.

   (Ar grozījumiem, kas izdarīti ar 11.05.2006. likumu, kas stājas spēkā 13.06.2006.)

   18.pants. II un III sarakstā iekļauto vielu un zāļu importu un eksportu drīkst veikt
   tikai ar Zāļu valsts aģentūras izsniegtu un ANO Ekonomikas un sociālās padomes
   Narkotiku komisijas prasībām atbilstošu ikreizēju atļauju.

   (Ar grozījumiem, kas izdarīti ar 11.06.1998. un 11.05.2006. likumu, kas stājas spēkā
   13.06.2006.)

   19.pants. (1) Importa vai eksporta atļaujas pieteikumā norādāma paredzētā darbība,
   attiecīgās licences numurs, importētājs un eksportētājs, to adreses, ziņas par
   kravas saņēmēju, katras vielas starptautiskais nepatentētais nosaukums vai arī
   starptautisko konvenciju sarakstos norādītais nosaukums, zāļu forma un to
   patentētais nosaukums, ja tāds ir, vielu un zāļu daudzums, transportēšanas vai
   nosūtīšanas veids, robežas šķērsošanas vieta un laiks.

   (2) Līdztekus eksportēšanas pieteikumam iesniedzama importētājas valsts kompetentās
   institūcijas izsniegta importa atļauja, ja to paredz attiecīgās valsts likumi.

   (Ar grozījumiem, kas izdarīti ar 11.05.2006. likumu, kas stājas spēkā 13.06.2006.)

   20.pants. Importa vai eksporta atļaujā norādāmas tās pašas ziņas, kas minētas
   attiecīgajā pieteikumā, un atļaujas derīguma termiņš. Importa atļaujā norādāms, vai
   importa sūtījumā ir viena krava vai vairākas kravu partijas. Eksporta atļaujā, ja
   nepieciešams, norāda arī attiecīgās importa atļaujas numuru un izsniegšanas datumu,
   tādējādi apstiprinot vielu vai zāļu importa atļauju.

   21.pants. (1) Katram sūtījumam uz valsti, kas nav Eiropas Savienības dalībvalsts vai
   Eiropas Ekonomikas zonas valsts, nepieciešami četri importa vai eksporta atļaujas
   eksemplāri.

   (2) Vienu importa atļaujas eksemplāru klients nosūta eksportētājam, otru eksemplāru
   iesniedz ievešanas muitas punktā kopā ar muitas deklarāciju, un muitas iestāde ar
   atzīmēm par faktiski importēto vielu vai zāļu daudzumu nosūta to Zāļu valsts
   aģentūrai, trešo eksemplāru pievieno sūtījumam, uz ceturtā atļaujas eksemplāra pēc
   importa darījuma veikšanas norāda faktiski importēto vielu un zāļu daudzumu, datumu
   un iesniedz to Zāļu valsts aģentūrai.

   (3) Vienu eksporta atļaujas eksemplāru klients iesniedz izvešanas muitas punktā kopā
   ar muitas deklarāciju, un muitas iestāde ar atzīmēm par faktiski eksportēto vielu
   vai zāļu daudzumu nosūta to Zāļu valsts aģentūrai, otru eksemplāru pievieno
   sūtījumam, trešo eksemplāru Zāļu valsts aģentūra nosūta importētājas valsts
   kompetentajai institūcijai, ceturto eksemplāru izsniedz klientam, kurš pēc eksporta
   darījuma norāda faktiski eksportēto vielu un zāļu daudzumu, datumu un iesniedz to
   Zāļu valsts aģentūrai.

   (19.06.2003. likuma redakcijā ar grozījumiem, kas izdarīti ar 11.05.2006. likumu,
   kas stājas spēkā 13.06.2006.)

   21.^1 pants. (1) Katram sūtījumam uz valsti, kas ir Eiropas Savienības dalībvalsts
   vai Eiropas Ekonomikas zonas valsts, nepieciešami trīs importa vai eksporta atļaujas
   eksemplāri.

   (2) Vienu importa atļaujas eksemplāru klients nosūta eksportētājam, otru eksemplāru
   pievieno sūtījumam, uz trešā eksemplāra pēc importa darījuma veikšanas norāda
   faktiski importēto vielu un zāļu daudzumu, datumu un iesniedz to Zāļu valsts
   aģentūrai.

   (3) Vienu eksporta atļaujas eksemplāru klients pievieno sūtījumam, otru eksemplāru
   Zāļu valsts aģentūra nosūta importētājas valsts kompetentajai institūcijai, trešo
   eksemplāru izsniedz klientam, kas pēc eksporta darījuma veikšanas norāda faktiski
   eksportēto vielu un zāļu daudzumu, datumu un iesniedz to Zāļu valsts aģentūrai.

   (11.05.2006. likuma redakcijā, kas stājas spēkā 13.06.2006.)

   21.^2 pants. (1) Importētājs nodrošina, lai katram sūtījumam tiek pievienota
   eksportētājvalsts kompetentās iestādes izdota eksporta atļauja.

   (2) Zāļu valsts aģentūra importētājam pieprasa šā panta pirmajā daļā minētās
   eksporta atļaujas kopiju, kas pievienota importa sūtījumam, ja tā attiecīgo eksporta
   atļauju nav saņēmusi no eksportētājvalsts kompetentās institūcijas.

   (29.11.2012. likuma redakcijā, kas stājas spēkā 01.01.2013.)

   22.pants. Tiklīdz importa sūtījums ir nonācis Latvijas teritorijā vai beidzies
   importa atļaujā minētais termiņš, Zāļu valsts aģentūra nosūta eksportētājas valsts
   kompetentajai institūcijai tās izsniegto eksporta atļauju, kurā norādīts faktiski
   importēto vielu vai zāļu daudzums.

   (Ar grozījumiem, kas izdarīti ar 11.06.1998. un 11.05.2006. likumu, kas stājas spēkā
   13.06.2006.)

   23.pants. Ja faktiski eksportēto narkotisko un psihotropo vielu vai zāļu daudzums ir
   mazāks nekā eksporta atļaujā minētais, Zāļu valsts aģentūra to fiksē eksporta
   atļaujas eksemplārā, kuru nosūta importētājas valsts kompetentajai institūcijai.

   (11.06.1998. likuma redakcijā ar grozījumiem, kas izdarīti ar 11.05.2006. likumu,
   kas stājas spēkā 13.06.2006.)

   24.pants. Komercdokumentos (rēķinos, kravas pavadzīmēs, muitas, transporta un citos
   pavaddokumentos) norādāmi ANO konvenciju sarakstiem atbilstošie vielu un zāļu
   nosaukumi, no Latvijas teritorijas eksportējamo vai uz to importējamo vielu un zāļu
   daudzums, eksportētājs un importētājs, to adreses, kravas saņēmējs un tā adrese.

   25.pants. Aizliegts II un III sarakstā iekļauto vielu un zāļu eksports no Latvijas
   teritorijas vai imports uz to, ja saņēmēja adreses vietā ir norādīta tikai banka vai
   abonenta pastkastītes numurs.

   26.pants. Aizliegts II un III sarakstā iekļauto vielu un zāļu eksports uz
   konsignācijas noliktavu, izņemot gadījumus, kad šāds piegādes veids ir apstiprināts
   importētājas valsts kompetentās institūcijas izsniegtajā importa atļaujā. Aizliegts
   arī šo vielu un zāļu imports uz konsignācijas noliktavu Latvijas teritorijā.

   27.pants. Kompetento institūciju (iestāžu un robežapsardzības spēku) pienākums ir
   aizturēt tos sūtījumus, kuriem nav attiecīgās importa, eksporta vai tranzīta
   atļaujas, un pieprasīt, lai tiek apstiprināta sūtījumu likumība. Ja tas netiek
   izdarīts, krava konfiscējama.

   (Ar grozījumiem, kas izdarīti ar 11.06.1998. un 11.05.2006. likumu, kas stājas spēkā
   13.06.2006.)

   28.pants. Ministru kabinets nosaka tos muitas punktus, caur kuriem atļauts II un III
   sarakstā iekļauto vielu un zāļu imports, eksports un tranzīts uz valstīm, kas nav
   Eiropas Savienības dalībvalstis vai Eiropas Ekonomikas zonas valstis.

   (Ar grozījumiem, kas izdarīti ar 11.05.2006. likumu, kas stājas spēkā 13.06.2006.)

   29.pants. II un III sarakstā iekļauto vielu un zāļu tranzīta pārvadājumus cauri
   Latvijas teritorijai drīkst veikt tikai tad, ja ir saņemta Zāļu valsts aģentūras
   izsniegta tranzīta atļauja, neatkarīgi no tā, vai krava tiek vai netiek noņemta no
   transportlīdzekļa, kas to pārvadā.

   (Ar grozījumiem, kas izdarīti ar 11.06.1998. un 11.05.2006. likumu, kas stājas spēkā
   13.06.2006.)

   30.pants. (1) II un III sarakstā iekļauto vielu un zāļu tranzīta pārvadājumi veicami
   atbilstoši pievienotajā eksporta atļaujā noteiktajam maršrutam un nogādājami šajā
   atļaujā minētajā galapunktā bruņotas apsardzes pavadībā.

   (2) Šo vielu un zāļu tranzīta noteikumus nosaka Ministru kabinets.

   (Ar grozījumiem, kas izdarīti ar 11.06.1998. likumu, kas stājas spēkā 15.07.1998.)

   31.pants. Neviens nedrīkst mainīt cauri Latvijas teritorijai sūtītās II un III
   sarakstā iekļauto vielu un zāļu tranzīta kravas sastāvu, saturu vai iesaiņojumu, ja
   nav saņemta Zāļu valsts aģentūras atļauja. Šā panta noteikumi neierobežo kompetento
   institūciju (iestāžu un robežapsardzības spēku) likumīgās darbības.

   (Ar grozījumiem, kas izdarīti ar 11.06.1998. un 11.05.2006. likumu, kas stājas spēkā
   13.06.2006.)

   32.pants. Attiecībā uz brīvostām un brīvās tirdzniecības zonām piemērojami tie paši
   kontroles un uzraudzības pasākumi, kādi noteikti citām Latvijas teritorijas daļām.

   33.pants. Komercpārvadātāju pienākums ir veikt attiecīgos piesardzības pasākumus,
   lai viņu transportlīdzekļi netiktu izmantoti šajā likumā minēto augu, vielu un zāļu
   nelikumīgai pārvadāšanai. Ierodoties Latvijas teritorijā, viņu pienākums ir
   nekavējoties informēt Iekšlietu ministrijas Narkotiku apkarošanas biroju par
   apstākļiem, kas rada aizdomas, ka transportlīdzekļi tiek izmantoti nelikumīgi.

   34.pants. Personas, kas saņēmušas šā likuma 9.pantā minēto licenci, drīkst šajā
   likumā minētās vielas un zāles, ja tās iepakotas kastēs, nosūtīt pa pastu
   ierakstītos sūtījumos, norādot to vērtību un pieprasot apstiprinājumu par
   izsniegšanu.

   (Ar grozījumiem, kas izdarīti ar 11.05.2006. likumu, kas stājas spēkā 13.06.2006.)

   VI nodaļa
   II un III sarakstā iekļauto vielu un zāļu izplatīšana

   35.pants. II un III sarakstā iekļautās vielas un zāles iepirkt profesionālai
   darbībai saskaņā ar šā likuma noteikumiem drīkst tikai no tādas personas, kurai
   izsniegta šā likuma 9.pantā minētā licence.

   (Ar grozījumiem, kas izdarīti ar 11.05.2006. likumu, kas stājas spēkā 13.06.2006.)

   36.pants. (1) II un III sarakstā iekļautās vielas un zāles pacientiem drīkst
   izsniegt tikai pret recepti, kurā norādīta to terapeitiskā lietošana. Recepšu
   izrakstīšanas un uzglabāšanas kārtību nosaka Ministru kabinets. Ja zāļu izsniedzējam
   receptes iesniedzējs nav personiski pazīstams, viņam ir tiesības pieprasīt, lai
   tiktu uzrādīts personu apliecinošs dokuments.

   (2) II un III sarakstā iekļautās vielas un zāles dzīvniekiem ievada praktizējošs
   veterinārārsts vai viņa uzraudzībā veterinārārsts, veterinārfeldšeris vai
   veterinārārsta asistents.

   (Ar grozījumiem, kas izdarīti ar 11.06.1998., 11.05.2006. un 29.11.2012. likumu, kas
   stājas spēkā 01.01.2013.)

   37.pants. Ministru kabinets nosaka II un III sarakstā iekļauto vielu un zāļu
   saņemšanas, iepirkšanas, izplatīšanas, izsniegšanas, uzglabāšanas, uzskaites un
   iznīcināšanas kārtību:

   1) zāļu un veterināro zāļu lieltirgotavās;

   2) zāļu un veterināro zāļu ražošanā;

   3) aptiekās;

   4) ārstniecības iestādēs un sociālās aprūpes institūcijās;

   5) veterinārmedicīniskajos aprūpes uzņēmumos un personām, kuras nodarbojas ar
   veterinārmedicīnisko praksi (praktizējošiem veterinārārstiem un
   veterinārmedicīniskās aprūpes komersantiem).

   (11.05.2006. likuma redakcijā ar grozījumiem, kas izdarīti ar 28.10.2010. likumu,
   kas stājas spēkā 01.12.2010.)

   38.pants.

   (Izslēgts ar 11.05.2006. likumu, kas stājas spēkā 13.06.2006.)

   39.pants. (1) Fiziskās personas iegādājas un uzglabā tikai ārstniecības kursam
   nepieciešamo II un III sarakstā iekļauto zāļu daudzumu. Zāles izraksta un iegādājas
   normatīvajos aktos noteiktajā kārtībā.

   (2) Fiziskās personas, kuras iebrauc no valsts, kas nav Šengenas nolīguma valsts,
   vai izbrauc uz šādu valsti, personiskai lietošanai bez speciālas atļaujas drīkst
   ievest vai izvest zāles, kuru sastāvā ir II un III sarakstā iekļautās vielas, ja II
   sarakstā iekļautās vielas saturošas zāles paredzētas ārstniecības kursam, kas nav
   ilgāks par 14 dienām, bet III sarakstā iekļautās vielas saturošas zāles paredzētas
   ārstniecības kursam, kas nav ilgāks par 30 dienām. Nepieciešamību lietot šīs zāles
   persona apliecina, uzrādot recepti, receptes norakstu vai kopiju vai citus šo faktu
   apliecinošus dokumentus.

   (3) Fiziskās personas nav tiesīgas nosūtīt un saņemt II un III sarakstā iekļautās
   zāles, izmantojot iekšzemes un starptautiskos pasta sūtījumus.

   (4) Latvijas pilsonim, nepilsonim un uzturēšanās atļauju saņēmušam ārzemniekam,
   izbraucot uz Šengenas nolīguma valsti, atļauts pārvadāt ārstēšanai nepieciešamās
   zāles, kuru sastāvā ir II un III sarakstā iekļautās vielas, ja attiecīgā persona
   saņēmusi apliecību par narkotisko vai psihotropo vielu lietošanu ārstnieciskām
   vajadzībām, kuru izsniedzis ārsts un apstiprinājusi Veselības inspekcija saskaņā ar
   normatīvajiem aktiem par medicīniskās dokumentācijas lietvedību.

   (5) Fiziskā persona, kura iebrauc no valsts, kas ir Šengenas nolīguma valsts,
   personiskai lietošanai drīkst ievest zāles, kuru sastāvā ir II un III sarakstā
   iekļautās vielas, ja ir saņēmusi attiecīgās valsts kompetentās iestādes izsniegtu
   apliecību par narkotisko vai psihotropo vielu lietošanu ārstnieciskām vajadzībām.

   (19.06.2003. likuma redakcijā ar grozījumiem, kas izdarīti ar 29.11.2012. likumu,
   kas stājas spēkā 01.01.2013.)

   40.pants.

   (Izslēgts ar 11.05.2006. likumu, kas stājas spēkā 13.06.2006.)

   VII nodaļa
   Īpaši noteikumi

   41.pants. Ja kravā ir II sarakstā iekļautās vielas vai zāles, uz nosūtīšanai
   paredzēto saiņu ārējā iepakojuma drīkst būt vienīgi nosūtītāja un saņēmēja vārds,
   uzvārds un adrese. Sūtījumi aizzīmogojami ar nosūtītāja zīmogu.

   42.pants. II un III sarakstā iekļautās vielas un zāles nedrīkst reklamēt plašsaziņas
   līdzekļos, kā arī izmantot to popularizēšanai jebkuru cita veida reklāmu, kas
   paredzēta nespeciālistiem.

   (11.05.2006. likuma redakcijā, kas stājas spēkā 13.06.2006.)

   VIII nodaļa
   Šā likuma ievērošanas kontrole
   un atbildība par tā pārkāpšanu

   43.pants.

   (Izslēgts ar 11.06.1998. likumu, kas stājas spēkā 15.07.1998.)

   44.pants. (1) Veselības inspekcija uzrauga un kontrolē fiziskās un juridiskās
   personas, kuras veic darbības ar II un III sarakstā iekļautajām vielām un zālēm,
   izvērtē II un III sarakstā iekļauto vielu un zāļu izplatīšanas atbilstību normatīvo
   aktu prasībām un saskaņā ar normatīvajiem aktiem aptur II un III sarakstā iekļauto
   vielu izplatīšanu vai fiziskās personas farmaceitisko darbību līdz apstākļu galīgai
   noskaidrošanai.

   (2) Veselības inspekcija kontrolē II un III sarakstā iekļauto zāļu izmantošanas
   nepieciešamību ārstniecības procesa nodrošināšanā.

   (3) Pārtikas un veterinārais dienests uzrauga un kontrolē veterinārmedicīniskās
   aprūpes uzņēmumus un personas, kuras nodarbojas ar veterinārmedicīnisko praksi
   (praktizējošie veterinārārsti un veterinārmedicīniskās aprūpes komersanti,
   veterinārās aptiekas) un veic darbības ar II un III sarakstā iekļautajām vielām un
   zālēm.

   (30.03.2000. likuma redakcijā ar grozījumiem, kas izdarīti ar 19.06.2003.,
   27.09.2007., 10.07.2008. un 29.11.2012. likumu, kas stājas spēkā 01.01.2013.)

   45.pants. Par šā likuma pārkāpumiem personas saucamas pie likumos noteiktās
   atbildības.

   Pārejas noteikumi

   (30.03.2000. likuma redakcijā, kas stājas spēkā 04.05.2000.)

   1. Likuma 9.pantā minētās atļaujas (licences), kas izsniegtas līdz šā likuma spēkā
   stāšanās dienai, saglabā savu noteikto derīguma termiņu.

   2. Līdz dienai, kad stāsies spēkā Ministru kabineta noteikumi, kas nosaka kārtību,
   kādā izsniedzamas, pārreģistrējamas un anulējamas speciālās atļaujas (licences)
   farmaceitiskajai darbībai, arī darbībai ar narkotiskajām un psihotropajām vielām un
   zālēm, 9.pantā minēto speciālo atļauju (licenču) izsniegšanas kārtību nosaka
   labklājības ministrs.

   Likums Saeimā pieņemts 1996.gada 9.maijā.
   Valsts prezidenta vietā
   Saeimas priekšsēdētāja I.Kreituse
   Rīgā 1996.gada 23.maijā
   © Oficiālais izdevējs "Latvijas Vēstnesis"
