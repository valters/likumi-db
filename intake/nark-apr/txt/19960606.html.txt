   [IMG]
   Publicēts:
   "Latvijas Vēstnesis", 89 (574), 23.05.1996., "Ziņotājs", 12, 20.06.1996.
   Izdevējs: SaeimaVeids: likumsPieņemts: 09.05.1996.Stājas spēkā: 06.06.1996.
   Attēlotā redakcija: 06.06.1996. - 14.07.1998. Pamata
   Satura rādītājs:
     * I nodaļa Vispārīgie noteikumi
          * 1.pants.
          * 2.pants.
     * II nodaļa Narkotisko un psihotropo vielu klasifikācija
          * 3.pants.
          * 4.pants.
     * III nodaļa I sarakstā iekļautie aizliegtie augi, vielas un zāles
          * 5.pants.
          * 6.pants.
          * 7.pants.
     * IV nodaļa Licencēšana darbībai ar II un III sarakstā iekļautajām vielām un zālēm
          * 8.pants.
          * 9.pants.
          * 10.pants.
          * 11.pants.
          * 12.pants.
          * 13.pants.
          * 14.pants.
          * 15.pants.
     * V nodaļa II un III sarakstā iekļauto vielu un zāļu ražošanas, importa un
       eksporta kontrole
          * 16.pants.
          * 17.pants.
          * 18.pants.
          * 19.pants.
          * 20.pants.
          * 21.pants.
          * 22.pants.
          * 23.pants.
          * 24.pants.
          * 25.pants.
          * 26.pants.
          * 27.pants.
          * 28.pants.
          * 29.pants.
          * 30.pants.
          * 31.pants.
          * 32.pants.
          * 33.pants.
          * 34.pants.
     * VI nodaļa II un III sarakstā iekļauto vielu un zāļu izplatīšana
          * 35.pants.
          * 36.pants.
          * 37.pants.
          * 38.pants.
          * 39.pants.
          * 40.pants.
     * VII nodaļa Īpaši noteikumi
          * 41.pants.
          * 42.pants.
     * VIII nodaļa Šā likuma ievērošanas kontrole un atbildība par tā pārkāpšanu
          * 43.pants.
          * 44.pants.
          * 45.pants.
   Saeima ir pieņēmusi un Valsts
   prezidents izsludina šādu likumu:
   Par narkotisko un psihotropo vielu likumīgās aprites kārtību
   I nodaļa
   Vispārīgie noteikumi

   1.pants. Likumā ir lietoti šādi termini:

   1) aprite — narkotisko un psihotropo vielu imports, eksports, tranzīts, ražošana,
   izplatīšana, izpēte un izstrāde;

   2) eksports — narkotisko un psihotropo vielu fiziska pārvietošana no Latvijas
   teritorijas uz citas valsts teritoriju, šķērsojot muitas robežu;

   3) imports — narkotisko un psihotropo vielu fiziska pārvietošana no citas valsts
   teritorijas uz Latvijas teritoriju, šķērsojot muitas robežu;

   4) izplatīšana — narkotisko un psihotropo vielu uzglabāšana krājumā, pārdošana vai
   nodošana lietošanā bez maksas;

   5) kravas saņēmējs — fiziskā vai juridiskā persona, kurai tiek piegādāts Labklājības
   ministrijas Narkotiku kontroles komitejas uzraudzībā esošo narkotiku, psihotropo
   vielu un prekursoru sarakstos iekļauto augu, vielu vai zāļu sūtījums. Šī persona var
   nebūt saņemto augu, vielu vai zāļu lietotāja;

   6) narkotiskās un psihotropās zāles — zāles, kuru sastāvā ietilpst narkotiskās un
   psihotropās vielas, ko atļauts lietot medicīniskiem vai zinātniskiem mērķiem saskaņā
   ar likumiem un citiem normatīvajiem aktiem, kas reglamentē farmaceitisko darbību;

   7) narkotiskās vielas — vielas, kas ir klasificētas atbilstoši 1961.gada 30.marta
   Vienotajai konvencijai par narkotiskajām vielām un 1972.gada Protokolam par
   grozījumiem 1961.gada 30.marta Vienotajā konvencijā par narkotiskajām vielām un
   iekļautas Labklājības ministrijas Narkotiku kontroles komitejas uzraudzībā esošo
   narkotiku, psihotropo vielu un prekursoru sarakstos;

   8) nelegālā aprite (nelegālais apgrozījums) — jebkura šā likuma noteikumiem
   neatbilstoša darbība ar narkotiskajām un psihotropajām vielām;

   9) prekursori — vielas, kuras var izmantot narkotisko vai psihotropo vielu nelegālai
   izgatavošanai, kuras ir klasificētas atbilstoši 1988.gada 20.decembra ANO
   Konvencijai pret narkotisko un psihotropo vielu nelegālu apgrozījumu un iekļautas
   Labklājības ministrijas Narkotiku kontroles komitejas uzraudzībā esošo narkotiku,
   psihotropo vielu un prekursoru sarakstu IV sarakstā;

   10) psihotropās vielas — vielas, kas ir klasificētas atbilstoši 1971.gada
   21.februāra Konvencijai par psihotropām vielām un iekļautas Labklājības ministrijas
   Narkotiku kontroles komitejas uzraudzībā esošo narkotiku, psihotropo vielu un
   prekursoru sarakstos;

   11) tranzīts — narkotisko vai psihotropo vielu pārvadājumi cauri Latvijas
   teritorijai, ja Latvija nav ne šo vielu eksportētāja, ne importētāja.

   2.pants. Šā likuma mērķis ir noteikt narkotisko un psihotropo vielu aprites kārtību
   un novērst šo vielu nokļūšanu nelegālajā apritē, kā arī noteikt atbildību par šā
   likuma pārkāpumiem.

   II nodaļa
   Narkotisko un psihotropo vielu klasifikācija

   3.pants. (1) Augus, vielas un zāles, kuras starptautiskajās konvencijās vai saskaņā
   ar tām ir klasificētas kā narkotiskās vai psihotropās vielas vai kuras var izmantot
   šo vielu nelegālai iegūšanai, kā arī jebkurus citus augus, vielas un zāles, kuru
   ļaunprātīga lietošana var apdraudēt veselību, iekļauj Labklājības ministrijas
   Narkotiku kontroles komitejas uzraudzībā esošo narkotiku, psihotropo vielu un
   prekursoru sarakstos. Atkarībā no šo augu, vielu un zāļu ļaunprātīgas lietošanas
   bīstamības pakāpes tās iedala četros sarakstos.

   (2) Sarakstu projektus sastāda Labklājības ministrijas Narkotiku kontroles komiteja
   un apstiprina Ministru kabinets. I sarakstā ir iekļautas aizliegtās sevišķi bīstamās
   narkotiskās un tām pielīdzinātās psihotropās vielas. II sarakstā ir iekļautas ļoti
   bīstamās narkotiskās un tām pielīdzinātās psihotropās vielas, kuras atļauts izmantot
   medicīniskiem un zinātniskiem mērķiem. III sarakstā ir iekļautas bīstamās
   psihotropās vielas, kuras var tikt izmantotas ļaunprātīgos nolūkos. IV sarakstā ir
   iekļauti prekursori, kurus var izmantot nelegālai narkotisko vai psihotropo vielu
   izgatavošanai un kuru apriti regulē likums Par prekursoriem.

   (3) Augiem norāda to botāniskos nosaukumus, vielām — starptautiskos nepatentētos
   nosaukumus vai, ja tādu nav, — ķīmiskos nosaukumus. Ja vielu maisījumā vai zāļu
   sastāvā ietilpst viena II vai III sarakstā iekļautā viela vai vairākas šādas vielas,
   piemērojami nosacījumi, kas attiecas uz šā maisījuma vai zāļu sastāvā ietilpstošo
   stingrāk kontrolējamo vielu.

   4.pants. Zāles vai citus maisījumus, kas satur kādu no II vai III sarakstā
   iekļautajām vielām, bet nerada nekādu vai rada minimālu to ļaunprātīgas izmantošanas
   iespēju, jo to sastāvā esošās vielas nav viegli atdalāmas tādā daudzumā, ko var
   ļaunprātīgi izmantot, drīkst atbrīvot no atsevišķiem šajā likumā paredzētajiem
   kontroles pasākumiem ar Labklājības ministrijas rīkojumu. Šajā rīkojumā norādāmi tie
   kontroles pasākumi, no kuriem zāles vai citi maisījumi tiek atbrīvoti.

   III nodaļa
   I sarakstā iekļautie aizliegtie augi, vielas un zāles

   5.pants. Aizliegts audzēt, ražot, importēt, eksportēt, izplatīt, transportēt,
   glabāt, nodot par atlīdzību vai bez tās, iegādāties un lietot, kā arī sūtīt cauri
   Latvijas teritorijai I sarakstā iekļautos augus, vielas un zāles.

   6.pants. (1) Latvijā aizliegts audzēt opija magones, eļļas magones, kokas krūmus un
   kaņepes. Lauksaimnieciski vai citādi izmantojamās zemes īpašnieka vai nomnieka
   pienākums ir iznīcināt savas zemes platībās augošās opija magones, eļļas magones,
   kokas krūmus.

   (2) Ierobežotiem rūpniecības un dārzkopības mērķiem paredzēto kaņepju (šķiedru un
   sēklu iegūšana) un magoņu audzēšanas kārtību nosaka Ministru kabinets.

   7.pants. Fiziskās un juridiskās personas Ministru kabineta noteiktajā kārtībā var
   saņemt Labklājības ministrijas Narkotiku kontroles komitejas atļauju I, kā arī II un
   III sarakstā iekļauto augu audzēšanai, vielu un zāļu ražošanai vai importam
   izmantošanai un glabāšanai tādos daudzumos, kas nepārsniedz medicīniskiem un
   zinātniskiem pētījumiem vai apmācības mērķiem nepieciešamos. Persona, kura saņēmusi
   šādu atļauju, uzskaites grāmatā, kas uzglabājama desmit gadus, fiksē, kādus augus,
   vielas un zāles un kādā daudzumā tā iegūst, ražo, importē, izmanto un iznīcina,
   norādot datumu, kad veikta attiecīgā darbība, kā arī piegādātāju. Atļauju saņēmušās
   personas pienākums ir ik gadu iesniegt Labklājības ministrijas Narkotiku kontroles
   komitejai pārskatu par izmantoto vai iznīcināto un krājumā esošo vielu daudzumu.

   IV nodaļa
   Licencēšana darbībai ar II un III sarakstā iekļautajām vielām un zālēm

   8.pants. Attiecībā uz II un III sarakstā iekļautajām vielām un zālēm piemērojami tie
   paši nosacījumi, kādi izvirzīti medicīnā un veterinārijā izmantojamām vielām un
   zālēm tiktāl, ciktāl tas nav pretrunā ar šo likumu.

   9.pants. (1) II un III sarakstā iekļauto vielu un zāļu apriti drīkst veikt tikai tās
   juridiskās personas, kas saņēmušas Labklājības ministrijas Farmaceitiskās darbības
   licencēšanas komisijas izsniegtu licenci.

   (2) Licencē paredzētā darbība veicama vienīgi licencē norādītajās telpās.

   10.pants. Šā likuma 9.pantā minēto licenci izsniedz tikai tad, ja attiecīgās vielas
   paredzētas medicīniskiem vai zinātniskiem mērķiem. II un III sarakstā iekļautās
   vielas atļauts izmantot arī citiem mērķiem, ja licences pieprasītājs var pierādīt,
   ka šīs vielas netiks izmantotas nelikumīgi. Licences pieprasītāja pienākums ir
   nodrošināt, lai saražoto produkciju nevarētu izmantot ļaunprātīgi, lai tā nevarētu
   izraisīt nelabvēlīgas sekas un tās sastāvā ietilpstošās narkotiskās un psihotropās
   vielas nebūtu viegli atdalāmas. Minētajai produkcijai netiek piemēroti II un III
   sarakstā iekļauto vielu kontroles pasākumi.

   11.pants. Šā likuma 9.pantā minēto licenci izsniedz tikai tādai juridiskajai
   personai, kura saņēmusi licenci farmaceitiskajai darbībai un kuras administrācijā
   ietilpst atbildīgais farmaceits, kam ir licence farmaceitiskajai praksei.
   Atbildīgais farmaceits ir atbildīgs par šā likuma ievērošanu.

   12.pants. Lai izdarītu grozījumus licencētās juridiskās personas nosaukumā vai
   farmaceitiska rakstura grozījumus tās darbības veidā, kā arī lai mainītu apritē
   iesaistīto II un III sarakstā iekļauto vielu vai zāļu nomenklatūru, ražošanas
   metodes, ražojamo vielu un gatavo zāļu formu un sastāvu, nepieciešama Labklājības
   ministrijas Farmaceitiskās darbības licencēšanas komisijas atļauja. Atļauju izsniedz
   vai atsaka 30 dienu laikā no pieprasījuma iesniegšanas dienas.

   13.pants. Licencētās juridiskās personas operācijas ar II un III sarakstā
   iekļautajām vielām vai zālēm Latvijas teritorijā drīkst veikt tikai ar tām
   fiziskajām vai juridiskajām personām, kurām ir attiecīgai darbībai izsniegta licence
   vai atļauja.

   14.pants. Lēmumu par licences atteikšanu, apturēšanu vai anulēšanu pieņem
   Labklājības ministrijas Farmaceitiskās darbības licencēšanas komisija pēc tam, kad
   tā ir uzaicinājusi personu, kas pieprasījusi vai saņēmusi licenci, sniegt
   paskaidrojumus. Lēmumam jābūt pamatotam, un ar to iepazīstināma attiecīgā
   ieinteresētā persona. Par savu lēmumu komisija informē Iekšlietu ministrijas
   Narkotiku apkarošanas biroju. Šai institūcijai katru gadu tiek iesniegts arī
   licencēto juridisko personu saraksts. Labklājības ministrijas Farmaceitiskās
   darbības licencēšanas komisija reģistrē katru gadījumu, kad juridiskā persona
   pārtrauc savu darbību, tiek anulēta tai izsniegtā licence vai beidzies šīs licences
   derīguma termiņš.

   15.pants. Lēmums par licences apturēšanu vai anulēšanu neatbrīvo no administratīvās
   vai kriminālās atbildības par šā likuma pārkāpšanu.

   V nodaļa
   II un III sarakstā iekļauto vielu un zāļu
   ražošanas, importa un eksporta kontrole

   16.pants. Saskaņā ar ANO noteiktajām kvotām Labklājības ministrijas Narkotiku
   kontroles komiteja ik gadu var noteikt atsevišķu II un III sarakstā iekļauto vielu
   un zāļu maksimālo daudzumu, kādu katra juridiskā persona drīkst saražot vai kāds
   drīkst atrasties katras juridiskās personas noliktavā. Ja nepieciešams, gada
   ietvaros šo daudzumu var mainīt.

   17.pants. II un III sarakstā iekļauto vielu un zāļu starptautiskajā tirdzniecībā
   drīkst iesaistīties tikai tās juridiskās personas, kurām ir šā likuma 9.pantā minētā
   licence.

   18.pants. II un III sarakstā iekļauto vielu un zāļu importu un eksportu drīkst veikt
   tikai ar Labklājības ministrijas Narkotiku kontroles komitejas izsniegtu un ANO
   Ekonomikas un sociālās padomes Narkotiku komisijas prasībām atbilstošu ikreizēju
   atļauju.

   19.pants. (1) Importa vai eksporta atļaujas pieteikumā norādāma paredzētā darbība,
   attiecīgās licences numurs, importētājs un eksportētājs, to adreses, ziņas par
   kravas saņēmēju, katras vielas starptautiskais nepatentētais nosaukums vai arī
   starptautisko konvenciju sarakstos norādītais nosaukums, zāļu forma un to
   patentētais nosaukums, ja tāds ir, vielu un zāļu daudzums, transportēšanas vai
   nosūtīšanas veids, muitas robežas šķērsošanas vieta un laiks.

   (2) Līdztekus eksportēšanas pieteikumam iesniedzama importētājas valsts kompetentās
   institūcijas izsniegta importa atļauja, ja to paredz attiecīgās valsts likumi.

   20.pants. Importa vai eksporta atļaujā norādāmas tās pašas ziņas, kas minētas
   attiecīgajā pieteikumā, un atļaujas derīguma termiņš. Importa atļaujā norādāms, vai
   importa sūtījumā ir viena krava vai vairākas kravu partijas. Eksporta atļaujā, ja
   nepieciešams, norāda arī attiecīgās importa atļaujas numuru un izsniegšanas datumu,
   tādējādi apstiprinot vielu vai zāļu importa atļauju.

   21.pants. Katram sūtījumam nepieciešami trīs apstiprināti eksporta atļaujas
   eksemplāri. Viens atļaujas eksemplārs iesniedzams izvešanas muitas punktā kopā ar
   muitas deklarāciju un ar veidlapā paredzētajām muitas iestādes atzīmēm nosūtāms
   Labklājības ministrijas Narkotiku kontroles komitejai, otrs eksemplārs pievienojams
   sūtījumam, bet trešo atļaujas eksemplāru Labklājības ministrijas Narkotiku kontroles
   komiteja nosūta importētājas valsts kompetentajai institūcijai.

   22.pants. Tiklīdz importa sūtījums ir nonācis Latvijas teritorijā vai beidzies
   importa atļaujā minētais termiņš, Labklājības ministrijas Narkotiku kontroles
   komiteja nosūta eksportētājas valsts kompetentajai institūcijai tās izsniegto
   eksporta atļauju, kurā norādīts faktiski importēto vielu vai zāļu daudzums.

   23.pants. Ja faktiski importēto vielu vai zāļu daudzums ir mazāks nekā eksporta
   atļaujā minētais, Labklājības ministrijas Narkotiku kontroles komiteja to fiksē
   visos importa atļaujas eksemplāros.

   24.pants. Komercdokumentos (rēķinos, kravas pavadzīmēs, muitas, transporta un citos
   pavaddokumentos) norādāmi ANO konvenciju sarakstiem atbilstošie vielu un zāļu
   nosaukumi, no Latvijas teritorijas eksportējamo vai uz to importējamo vielu un zāļu
   daudzums, eksportētājs un importētājs, to adreses, kravas saņēmējs un tā adrese.

   25.pants. Aizliegts II un III sarakstā iekļauto vielu un zāļu eksports no Latvijas
   teritorijas vai imports uz to, ja saņēmēja adreses vietā ir norādīta tikai banka vai
   abonenta pastkastītes numurs.

   26.pants. Aizliegts II un III sarakstā iekļauto vielu un zāļu eksports uz
   konsignācijas noliktavu, izņemot gadījumus, kad šāds piegādes veids ir apstiprināts
   importētājas valsts kompetentās institūcijas izsniegtajā importa atļaujā. Aizliegts
   arī šo vielu un zāļu imports uz konsignācijas noliktavu Latvijas teritorijā.

   27.pants. Kompetento institūciju (iestāžu un robežapsardzības spēku) pienākums ir
   aizturēt tos muitas robežu abos virzienos šķērsojošos sūtījumus, kuriem nav
   attiecīgās importa vai eksporta atļaujas, un pieprasīt, lai tiek apstiprināta
   sūtījumu likumība. Ja tas netiek izdarīts, krava konfiscējama.

   28.pants. Ministru kabinets nosaka tos muitas punktus, caur kuriem atļauts II un III
   sarakstā iekļauto vielu un zāļu imports, eksports un tranzīts.

   29.pants. II un III sarakstā iekļauto vielu un zāļu tranzīta pārvadājumus cauri
   Latvijas teritorijai drīkst veikt tikai tad, ja ir saņemta Labklājības ministrijas
   Narkotiku kontroles komitejas izsniegta tranzīta atļauja, neatkarīgi no tā, vai
   krava tiek vai netiek noņemta no transportlīdzekļa, kas to pārvadā.

   30.pants. (1) II un III sarakstā iekļauto vielu un zāļu tranzīta pārvadājumi veicami
   atbilstoši pievienotajā eksporta atļaujā noteiktajam maršrutam un nogādājami šajā
   atļaujā minētajā galapunktā.

   (2) Šo vielu un zāļu tranzīta noteikumus un konvojēšanas kārtību nosaka Ministru
   kabinets.

   31.pants. Neviens nedrīkst mainīt cauri Latvijas teritorijai sūtītās II un III
   sarakstā iekļauto vielu un zāļu tranzīta kravas sastāvu, saturu vai iesaiņojumu, ja
   nav saņemta Labklājības ministrijas Narkotiku kontroles komitejas atļauja. Šā panta
   noteikumi neierobežo kompetento institūciju (iestāžu un robežapsardzības spēku)
   likumīgās darbības.

   32.pants. Attiecībā uz brīvostām un brīvās tirdzniecības zonām piemērojami tie paši
   kontroles un uzraudzības pasākumi, kādi noteikti citām Latvijas teritorijas daļām.

   33.pants. Komercpārvadātāju pienākums ir veikt attiecīgos piesardzības pasākumus,
   lai viņu transportlīdzekļi netiktu izmantoti šajā likumā minēto augu, vielu un zāļu
   nelikumīgai pārvadāšanai. Ierodoties Latvijas teritorijā, viņu pienākums ir
   nekavējoties informēt Iekšlietu ministrijas Narkotiku apkarošanas biroju par
   apstākļiem, kas rada aizdomas, ka transportlīdzekļi tiek izmantoti nelikumīgi.

   34.pants. Juridiskās personas, kas saņēmušas šā likuma 9.pantā minēto licenci,
   drīkst šajā likumā minētās vielas un zāles, ja tās iepakotas kastēs, nosūtīt pa
   pastu ierakstītos sūtījumos, norādot to vērtību un pieprasot apstiprinājumu par
   izsniegšanu.

   VI nodaļa
   II un III sarakstā iekļauto vielu un zāļu izplatīšana

   35.pants. II un III sarakstā iekļautās vielas un zāles iepirkt profesionālai
   darbībai saskaņā ar šā likuma noteikumiem drīkst tikai no tādas juridiskās personas,
   kurai izsniegta šā likuma 9.pantā minētā licence.

   36.pants. II un III sarakstā iekļautās vielas un zāles pacientiem drīkst izsniegt
   tikai pret recepti, kurā norādīta to terapeitiskā lietošana. Recepšu izrakstīšanas
   kārtību nosaka Ministru kabinets. Ja zāļu izsniedzējam receptes iesniedzējs nav
   personiski pazīstams, viņam ir tiesības pieprasīt, lai tiktu uzrādīts personu
   apliecinošs dokuments.

   37.pants. II un III sarakstā iekļauto zāļu saņemšanas, iepirkšanas, izplatīšanas,
   izsniegšanas, uzglabāšanas un uzskaites kārtību zāļu lieltirgotavās, zāļu ražošanas
   uzņēmumos, aptiekās un ārstniecības iestādēs nosaka Ministru kabinets.

   38.pants. Labklājības ministrija nosaka, kāds II un III sarakstā iekļauto zāļu
   daudzums drīkst būt Latvijas teritorijā reģistrēto starptautiskajos pārvadājumos
   iesaistīto transportlīdzekļu neatliekamās medicīniskās palīdzības komplektos, kā arī
   minēto komplektu aprites kārtību.

   39.pants. Fizisko personu rīcībā drīkst būt to personiskajām vajadzībām
   nepieciešamās zāles, kuras satur II un III sarakstā iekļautās vielas tādā daudzumā,
   kas nepārsniedz septiņu dienu ilga ārstēšanās kursa devu, ja tās ir II sarakstā
   iekļautās vielas, vai 30 dienu ilga ārstēšanās kursa devu, ja tās ir III sarakstā
   iekļautās vielas. Nepieciešamību lietot šīs zāles attiecīgās personas pierāda,
   uzrādot šo zāļu receptes vai to kopijas.

   40.pants. Labklājības ministrijas Narkotiku kontroles komiteja izsniedz atļaujas
   izmantot II un III sarakstā iekļautās vielas un zāles dzīvnieku sagūstīšanai, kā arī
   apstiprina to lietošanas noteikumus.

   VII nodaļa
   Īpaši noteikumi

   41.pants. Ja kravā ir II sarakstā iekļautās vielas vai zāles, uz nosūtīšanai
   paredzēto saiņu ārējā iepakojuma drīkst būt vienīgi nosūtītāja un saņēmēja vārds,
   uzvārds un adrese. Sūtījumi aizzīmogojami ar nosūtītāja zīmogu.

   42.pants. II un III sarakstā iekļautās vielas un zāles nedrīkst reklamēt masu
   informācijas līdzekļos, kā arī izmantot to popularizēšanai jebkuru cita veida
   reklāmu, kas paredzēta nespeciālistiem. Tas neattiecas uz preparātiem, kuri gan
   satur II vai III sarakstā iekļautās vielas, taču ar Labklājības ministrijas rīkojumu
   ir atbrīvoti no atsevišķiem šajā likumā paredzētajiem kontroles pasākumiem. Šo
   preparātu reklāmā aizliegts minēt to sastāvā ietilpstošās II vai III sarakstā
   iekļautās vielas.

   VIII nodaļa
   Šā likuma ievērošanas kontrole
   un atbildība par tā pārkāpšanu

   43.pants. Visas fiziskās un juridiskās personas, kas darbojas ar šajā likumā
   minētajām vielām un zālēm, ir pakļautas Labklājības ministrijas Narkotiku kontroles
   komitejas uzraudzībai. Šīs komitejas uzdevumā tiek veiktas attiecīgo personu
   darbības pārbaudes. To kārtību nosaka Labklājības ministrija.

   44.pants. Labklājības ministrijas Farmācijas inspekcijas un Medicīniskās aprūpes un
   darbspēju ekspertīzes kvalitātes kontroles inspekcijas ierēdņiem, pildot dienesta
   pienākumus, ir tiesības apmeklēt licencēto juridisko personu telpas un izdarīt
   pārbaudi, kā arī savas kompetences ietvaros veikt nepieciešamos pasākumus nelikumīgo
   darbību novēršanai.

   45.pants. Par šā likuma pārkāpumiem personas saucamas pie likumos noteiktās
   atbildības.

   Likums Saeimā pieņemts 1996.gada 9.maijā.
   Valsts prezidenta vietā
   Saeimas priekšsēdētāja I.Kreituse
   Rīgā 1996.gada 23.maijā
   © Oficiālais izdevējs "Latvijas Vēstnesis"
