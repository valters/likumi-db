   [IMG]
   Publicēts:
   "Latvijas Vēstnesis", 274/276 (989/991), 21.10.1997., "Ziņotājs", 22, 27.11.1997.
   Izdevējs: SaeimaVeids: likumsPieņemts: 01.10.1997.Stājas spēkā: 04.11.1997.
   Attēlotā redakcija: 01.01.2004. - 30.04.2004. Vēsturiskā
   Grozījumi:
   20.12.1999. likums / LV, 7 (1918), 10.01.2000. / Stājas spēkā 24.01.2000.
   20.06.2000. likums / LV, 250/251 (2161/2162), 05.07.2000. / Stājas spēkā 19.07.2000.
   17.07.2000. likums / LV, 263/265 (2174/2176), 19.07.2000. / Stājas spēkā 19.07.2000.
   15.02.2001. likums / LV, 32 (2419), 27.02.2001. / Stājas spēkā 13.03.2001.
   08.07.2003. likums / LV, 107 (2872), 23.07.2003. / Stājas spēkā 01.01.2004.
   Satura rādītājs:
     * I nodaļa Vispārīgie noteikumi
          * 1.pants. Likumā lietotie termini
          * 2.pants. Likuma mērķis
          * 3.pants. Ceļu satiksmes tiesiskais pamats
          * 4.pants. Ceļu satiksmes pārvalde un šā likuma izpildes nodrošināšana
     * II nodaļa Satiksmes drošības pamatnoteikumi uz ceļiem
          * 5.pants. Prasības attiecībā uz ceļu aprīkošanu
          * 6.pants. Ceļa pārvaldītāja pienākumi
          * 7.pants. Ceļu būvniecības, remonta un rekonstrukcijas projektēšana
          * 8.pants. Satiksmes ierobežošana vai aizliegums
     * III nodaļa Transportlīdzekļi un to reģistrācija
          * 9.pants. Transportlīdzekļu izmantošana ceļu satiksmē
          * 10.pants. Transportlīdzekļu reģistrācija
          * 11.pants. Transportlīdzekļu reģistrēšanai nepieciešamie dokumenti
          * 12.pants. Īpašuma tiesības apliecinoši dokumenti
          * 13.pants. Transportlīdzekļa reģistrācijas apliecība
          * 14.pants. Transportlīdzekļa atsavināšanas aizlieguma un komercķīlas atzīmes
            reģistrācija
          * 14.^1 pants. Transportlīdzekļu un to vadītāju valsts reģistra informācijas
            pieejamība
          * 15.pants. Transportlīdzekļu izgatavošana un pārbūve
          * 16.pants. Transportlīdzekļu valsts tehniskā apskate un transportlīdzekļu
            tehniskā kontrole
          * 17.pants. Operatīvie transportlīdzekļi
          * 18.pants. Aizliegums piedalīties ceļu satiksmē
     * IV nodaļa Ceļu satiksmes dalībnieku pienākumi un tiesības
          * 19.pants. Ceļu satiksmes dalībnieku vispārīgie pienākumi un tiesības
          * 20.pants. Transportlīdzekļu īpašnieku, valdītāju un turētāju pienākumi un
            tiesības
          * 21.pants. Pilnvarojumi darbībām ar transportlīdzekļiem
          * 22.pants. Transportlīdzekļu vadītāji
          * 23.pants. Transportlīdzekļu vadītāja apliecību kategorijas, kuras dod
            tiesības vadīt attiecīgus transportlīdzekļus
          * 24.pants. Transportlīdzekļu vadītāju un atsevišķu kategoriju ceļu satiksmes
            dalībnieku vecuma ierobežojumi
          * 25.pants. Transportlīdzekļu vadītāja pienākumi
          * 26.pants. Transportlīdzekļu vadīšanas tiesības
          * 27.pants. Ceļu satiksmes dalībnieku rīcība ceļu satiksmes negadījumos
          * 28.pants. Transportlīdzekļu vadīšanas aizliegums
          * 29.pants. Transportlīdzekļu vadīšanas tiesību atņemšana
          * 30.pants. Transportlīdzekļu vadīšanas tiesību izmantošanas aizliegums
          * 30.^1 pants. Transportlīdzekļa vadītāja nosūtīšana uz veselības
            pirmstermiņa pārbaudi
     * V nodaļa C1, D1, C un D kategorijas vadītāju apliecībām atbilstošu automobiļu
       vadītāju darba un atpūtas laiks
          * 31.pants. Prasības attiecībā uz transportlīdzekļu vadītāju darba un atpūtas
            laika ievērošanu
          * 32.pants. Pieļaujamais transportlīdzekļa vadīšanas ilgums
          * 33.pants. Maksimālais pieļaujamais nepārtrauktas transportlīdzekļa
            vadīšanas ilgums
          * 34.pants. Izņēmuma gadījumi
          * 35.pants. Starptautiskie autotransporta pārvadājumi
     * VI nodaļa Ceļu satiksmes organizācija
          * 36.pants. Ceļu satiksmes organizācijas mērķis
          * 37.pants. Ceļu satiksmes organizācijas pamatnoteikums
          * 38.pants. Ceļu satiksmes organizācijas tehniskie līdzekļi
          * 39.pants. Plānošana un projektēšana
          * 40.pants. Uz ceļa vai tā tiešā tuvumā veicamo darbību saskaņošana
          * 41.pants. Ceļu satiksmes regulēšana un uzraudzība
          * 42.pants. Uz ceļa strādājošo personu pienākumi
     * VII nodaļa Administratīvās atbildības īpatnības ceļu satiksmes drošību
       reglamentējošo normatīvo aktu pārkāpšanas gadījumos
          * 43.pants. Administratīvais ceļu satiksmes pārkāpums
          * 43.^1 pants. Pārkāpumu uzskaites punktu sistēma
          * 43.^2 pants. Īpatnības administratīvajā procesā sakarā ar apstāšanās vai
            stāvēšanas noteikumu pārkāpšanu
          * 43.^3 pants. Transportlīdzekļa piespiedu pārvietošana
          * 43.^4 pants. Braukšanas ātruma kontrole
          * 43.^5 pants. Alkohola reibuma, narkotisko vai citu apreibinošu vielu
            iespaida konstatēšana
          * 43.^6 pants. Pārkāpumu fiksēšana ar tehniskiem līdzekļiem, neapturot
            transportlīdzekli
          * 44.pants. Zaudējuma atlīdzināšana
     * VIII nodaļa Papildu noteikumi
          * 45.pants. Izņēmuma gadījumi
          * 46.pants. Noteikumu spēks attiecībā uz ārvalstu pilsoņiem un
            bezvalstniekiem
          * 47.pants. Noteikumi transportlīdzekļu vadītājiem, kas ierodas Latvijā no
            ārvalstīm vai ieved Latvijā transportlīdzekļus
          * 48.pants. Starptautisko līgumu piemērošana
     * Pārejas noteikumi
          * 1. punkts
          * 2. punkts
          * 3. punkts
   Saeima ir pieņēmusi un Valsts
   prezidents izsludina šādu likumu:
   Ceļu satiksmes likums
   I nodaļa
   Vispārīgie noteikumi

   1.pants. Likumā lietotie termini

   Likumā ir lietoti šādi termini:

   1) ceļa īpašnieks — valsts, pašvaldība, fiziskā vai juridiskā persona, kurai
   attiecīgais ceļš pieder uz īpašuma tiesību pamata;

   2) ceļa pārvaldītājs — īpašnieks vai cita fiziskā vai juridiskā persona, kurai
   attiecīgais ceļš nodots pārvaldījumā (pārziņā);

   3) ceļš — jebkura satiksmei izbūvēta teritorija (autoceļš, iela, prospekts,
   šķērsiela un tamlīdzīgas teritorijas visā platumā, ieskaitot brauktuvi, ietves,
   nomales, sadalošās joslas un saliņas). Ceļa kompleksā ietilpst ceļš, mākslīgās būves
   (tilti, satiksmes pārvadi, tuneļi, caurtekas, ūdens novadīšanas ietaises, atbalsta
   sienas un citas būves), ceļu inženierbūves (pasažieru sabiedrisko transportlīdzekļu
   pieturvietas un paviljoni, bremzēšanas un paātrinājuma joslas, transportlīdzekļu
   stāvvietas, atpūtas laukumi, veloceliņi un ietves, ceļu sakaru un apgaismojuma
   līnijas un citas inženierbūves), satiksmes organizācijas tehniskie līdzekļi (ceļa
   zīmes, luksofori, signālstabiņi, aizsargbarjeras, gājēju barjeras, vertikālie un
   horizontālie ceļa apzīmējumi un citi tehniskie līdzekļi);

   4) ceļu drošības audits — neatkarīga un sistemātiska projektu (arī būvprojektu) un
   ceļu tīkla pārbaudes procedūra, kurā no satiksmes drošības viedokļa novērtē
   potenciālās bīstamās vietas, kur var veidoties konfliktsituācijas, kā arī esošās
   bīstamās vietas un posmus un par kuras rezultātiem sastāda audita atzinumu;

   5) ceļu satiksme — attiecības, kas rodas, pārvietojoties pa ceļiem ar
   transportlīdzekļiem vai bez tiem;

   6) ceļu satiksmes dalībnieks — jebkura persona, kas atrodas uz ceļa vai tieši
   piedalās ceļu satiksmē;

   7) ceļu satiksmes negadījums — ceļu satiksmē noticis nelaimes gadījums, kurā
   iesaistīts vismaz viens transportlīdzeklis un kura rezultātā cilvēks gājis bojā,
   viņam nodarīti miesas bojājumi vai arī nodarīti zaudējumi fiziskās vai juridiskās
   personas mantai vai videi, kā arī citā vietā, kur iespējama transportlīdzekļa
   braukšana, noticis negadījums, kurā iesaistīts transportlīdzeklis;

   8) Ceļu satiksmes noteikumi — Ministru kabineta normatīvais akts, kas nosaka ceļu
   satiksmes kārtību un ir saistošs visām fiziskajām un juridiskajām personām;

   9) diennakts tumšais laiks — laiks no vakara krēslas iestāšanās līdz rīta krēslas
   izzušanai;

   10) gājējs — persona, kas pārvietojas pa ceļu kājām vai invalīdu ratiņos. Šis
   termins neattiecas uz personām, kas veic darbus uz ceļa braucamās daļas;

   11) mehāniskais transportlīdzeklis — pašgājējs transportlīdzeklis, arī
   traktortehnika, kas pārvietojas pa ceļu ar savu enerģiju, izņemot mopēdus un sliežu
   transportlīdzekļus;

   12) mopēds — divriteņu vai trīsriteņu transportlīdzeklis ar motoru, kura darba
   tilpums ir mazāks par 50 kubikcentimetriem un konstrukcijā paredzētais maksimālais
   ātrums nepārsniedz 50 kilometrus stundā;

   13) motocikls — divriteņu mehāniskais transportlīdzeklis ar blakusvāģi vai bez tā.
   Šis termins attiecas arī uz sniega motocikliem;

   14) nepietiekama redzamība — tādi laikapstākļi (migla, lietus, sniegs un tamlīdzīgi
   apstākļi), kuru dēļ redzamība uz ceļa ir tuvāka par 300 metriem, arī mijkrēslis;

   15) operatīvais transportlīdzeklis — mehāniskais transportlīdzeklis, kuram noteiktā
   kārtībā piešķirts operatīvā transportlīdzekļa statuss un kurš piedalās ceļu satiksmē
   ar ieslēgtu mirgojošu zilu vai sarkanu bākuguni un speciālu skaņu signālu;

   16) pasažieris — persona, kas atrodas transportlīdzeklī vai uz tā (izņemot
   transportlīdzekļa vadītāju), kā arī persona, kas iekāpj transportlīdzeklī vai uzkāpj
   uz tā, izkāpj no transportlīdzekļa vai nokāpj no tā;

   17) pašmasa — atbilstoši valsts standartam nokomplektēta transportlīdzekļa masa kopā
   ar vadītāju, bet bez pasažieriem un kravas;

   18) piekabe (puspiekabe) — transportlīdzeklis, kas paredzēts braukšanai savienojumā
   ar mehānisko transportlīdzekli. Šis termins neattiecas uz motociklu blakusvāģiem;

   19) pilna masa — izgatavotāja noteikta transportlīdzekļa maksimālā pieļaujamā masa
   kopā ar vadītāju, pasažieriem un kravu. Vilcējam ar piekabi pilna masa ir vilcēja un
   piekabes pilnu masu summa, bet vilcējam ar puspiekabi — vilcēja pašmasas, pasažieru
   masas un puspiekabes pilnas masas summa;

   20) starptautiskie autotransporta pārvadājumi — jebkuri pārvadājumi ar
   autotransporta līdzekļiem, šķērsojot vismaz vienas valsts robežu;

   21) traktortehnika — traktors, kombains vai cita speciāla pašgājēja mašīna ar
   iekšdedzes motoru, ja tā nav būvēta uz automobiļa bāzes;

   22) tramvajs — transportlīdzeklis, kas paredzēts braukšanai pa sliedēm savienojumā
   ar ārēju elektroenerģijas padeves avotu. Šis termins neattiecas uz
   elektrovilcieniem;

   23) transportlīdzeklis — ierīce, kas pēc savas konstrukcijas paredzēta braukšanai pa
   ceļiem ar motora palīdzību vai bez motora;

   24) transportlīdzekļa īpašnieks — fiziskā vai juridiskā persona, kurai pieder
   transportlīdzeklis. Par valsts vai pašvaldības transportlīdzekļa īpašnieku šā likuma
   izpratnē uzskatāma tiešā vai pastarpinātā valsts pārvaldes iestāde, uz kuras vārda
   transportlīdzeklis reģistrēts;

   25) transportlīdzekļa turētājs — fiziskā vai juridiskā persona, kura uz tiesiska
   pamata (mantas īres, nomas, patapinājuma līgums u.c.) lieto transportlīdzekli. Par
   transportlīdzekļa turētāju nav uzskatāma persona, kas transportlīdzekli lieto uz
   dienesta vai darba tiesisko attiecību pamata;

   26) transportlīdzekļa uzskaites tehniskie dati — tehnisko datu kopums, kas
   nepieciešams transportlīdzekļa reģistrācijai;

   27) transportlīdzekļa vadītāja veselības pirmstermiņa pārbaude — veselības pārbaude,
   lai noteiktu medicīnisko pretindikāciju esamību, ja transportlīdzekļa vadītājs
   transportlīdzekli ir vadījis alkoholisko dzērienu, narkotisko, psihotropo vai citu
   apreibinošu vielu iespaidā vai ir pamatotas aizdomas, ka transportlīdzekļa vadītājam
   ir medicīniskās pretindikācijas transportlīdzekļa vadīšanai (slimība, trauma);

   28) transportlīdzekļa vadītājs — fiziskā persona, kas vada transportlīdzekli vai
   apmāca vadīt transportlīdzekli personu, kurai nav atbilstošas kategorijas
   transportlīdzekļa vadīšanas tiesību. Šis jēdziens uz personu, kura ir vadījusi
   transportlīdzekli, attiecas līdz tam brīdim, kad šo transportlīdzekli sāk vadīt cita
   persona;

   29) transportlīdzekļa valdītājs — persona, kuras tiesiskā valdījumā ir
   transportlīdzeklis uz mantojuma tiesību pamata;

   30) tricikls un kvadricikls — attiecīgi trīsriteņu vai četrriteņu mehāniskais
   transportlīdzeklis, kura izgatavotāja noteiktais maksimālais ātrums pārsniedz 50
   kilometrus stundā vai kuram ir iekšdedzes motors ar 50 kubikcentimetru vai lielāku
   darba tilpumu (arī jebkurš cita tipa atbilstīgas jaudas motors) un kura pašmasa
   nepārsniedz 550 kilogramus;

   31) trolejbuss — transportlīdzeklis, kas paredzēts braukšanai pa ceļu savienojumā ar
   ārēju elektroenerģijas padeves avotu;

   32) velosipēds — transportlīdzeklis, kuru ar savu muskuļu spēku virza cilvēks, kas
   atrodas uz tā (izņemot invalīdu ratiņus);

   33) vilcējs — mehāniskais transportlīdzeklis, kas brauc savienojumā ar piekabi
   (puspiekabi).

   (Ar grozījumiem, kas izdarīti ar 15.02.2001. un 08.07.2003. likumu, kas stājas spēkā
   01.01.2004. Sk. 08.07.2003. likuma Pārejas noteikumus.)

   2.pants. Likuma mērķis

   Šā likuma mērķis ir:

   1) noteikt ceļu satiksmes norises un ceļu satiksmes drošības organizatoriskos un
   tiesiskos pamatus Latvijā, lai aizsargātu cilvēku dzīvību un veselību, vidi, kā arī
   fiziskajām un juridiskajām personām piederošo mantu;

   2) regulēt mehānisko transportlīdzekļu īpašuma, turējuma un lietošanas tiesību
   iegūšanu, kā arī transportlīdzekļu īpašnieku, turētāju un lietotāju atbildību.

   3.pants. Ceļu satiksmes tiesiskais pamats

   (1) Ceļu satiksmes tiesiskais pamats ir šis likums un citi likumi, Ceļu satiksmes
   noteikumi un citi Ministru kabineta normatīvie akti, valsts standarti, kā arī
   starptautiskie līgumi, kuru dalībvalsts ir Latvija.

   (2) Ceļu satiksmes kārtību Latvijā nosaka Ministru kabinets, apstiprinot Ceļu
   satiksmes noteikumus.

   (Ar grozījumiem, kas izdarīti ar 08.07.2003. likumu, kas stājas spēkā 01.01.2004.)

   4.pants. Ceļu satiksmes pārvalde un šā likuma izpildes nodrošināšana

   (1) Ceļu satiksmes vispārējo pārvaldi realizē Ministru kabinets un pašvaldības
   atbilstoši savai kompetencei.

   (2) Ceļu satiksmes pārvaldi atbilstoši savai kompetencei realizē Satiksmes
   ministrija, Iekšlietu ministrija, Zemkopības ministrija un to pakļautībā,
   pārraudzībā un pārziņā esošas iestādes vai uzņēmumi.

   (3) Satiksmes ministrija veic valsts uzraudzību pār likumu un citu normatīvo aktu
   ievērošanu ceļu satiksmes drošības jomā, kā arī izsniedz licences transportlīdzekļu
   vadītāju sagatavošanai un mehānisko transportlīdzekļu un to piekabju
   mazumtirdzniecībai. Satiksmes ministrs izdod ar ceļu satiksmes drošību saistītus
   aktus. Licences traktortehnikas vadītāju sagatavošanai un traktortehnikas un tās
   piekabju mazumtirdzniecībai izsniedz Zemkopības ministrija.

   (4) Valsts policija saskaņā ar likumu "Par policiju" nodrošina kārtību uz ceļiem,
   regulē transportlīdzekļu un gājēju kustību, veic satiksmes uzraudzību, kontrolē ceļu
   stāvokli, kā arī satiksmes organizācijas tehnisko līdzekļu un transportlīdzekļu
   tehnisko stāvokli.

   (5) Ceļu satiksmes drošības direkcija reģistrē transportlīdzekļus, piešķir un anulē
   transportlīdzekļu vadīšanas tiesības un izsniedz transportlīdzekļu vadītāju
   apliecības, nodrošina un uztur transportlīdzekļu un to vadītāju valsts reģistru,
   veic transportlīdzekļu valsts tehnisko apskati un kontrolē ekspluatācijā esošo
   transportlīdzekļu tehnisko stāvokli, dod atļauju piedalīties ceļu satiksmē, veic
   ceļu drošības auditu un vispārējo pārraudzību, pamatojoties uz informāciju, ko
   Valsts policija sniedz Ministru kabineta noteiktajā apjomā un kārtībā, nodrošina
   statistiku par ceļu satiksmes negadījumiem un tās analīzi, kā arī veic citas ar ceļu
   satiksmes drošību saistītas darbības atbilstoši savai kompetencei. Ceļu satiksmes
   drošības direkcija savas kompetences ietvaros izdod ar ceļu satiksmes drošību
   saistītus aktus. Ceļu satiksmes drošības direkcija par sniegtajiem pakalpojumiem
   iekasē maksu Satiksmes ministrijas noteiktajā apmērā.

   (6) Valsts tehniskās uzraudzības inspekcija reģistrē traktortehniku, veic
   traktortehnikas valsts tehnisko apskati, ekspluatācijas drošības kontroli, piešķir
   un anulē traktortehnikas vadīšanas tiesības un izsniedz traktortehnikas vadītāju
   apliecības, nodrošina un uztur traktortehnikas un tās vadītāju informatīvo sistēmu.
   Valsts tehniskās uzraudzības inspekcija par sniegtajiem pakalpojumiem iekasē maksu
   Zemkopības ministrijas noteiktajā apmērā.

   (7) Izglītības un zinātnes ministrija nodrošina Ceļu satiksmes noteikumu un ceļu
   satiksmes drošības pamatu mācīšanu pirmsskolas un vispārējās izglītības mācību
   iestādēs pēc programmām, kuras saskaņotas ar Ceļu satiksmes drošības direkciju.

   (8) Latvijas Autoceļu direkcija uzrauga ceļu būvniecību, rekonstrukciju un
   uzturēšanu satiksmei drošā stāvoklī, veic ar ceļu satiksmi saistītu objektu
   būvniecības un rekonstrukcijas projektu saskaņošanu un uzrauga satiksmes
   organizāciju un tās tehnisko līdzekļu izvietojuma atbilstību Latvijā obligāti
   piemērojamo standartu un citu normatīvu prasībām.

   (9) (Izslēgta ar 08.07.2003. likumu.)

   (Ar grozījumiem, kas izdarīti ar 15.02.2001. un 08.07.2003. likumu, kas stājas spēkā
   01.01.2004.)

   II nodaļa
   Satiksmes drošības pamatnoteikumi uz ceļiem

   5.pants. Prasības attiecībā uz ceļu aprīkošanu

   Jebkuram ceļam jābūt aprīkotam ar nepieciešamajām ceļu inženierbūvēm un satiksmes
   organizācijas tehniskajiem līdzekļiem atbilstoši obligāto standartu, tehnisko
   normatīvu un noteikumu prasībām.

   6.pants. Ceļa pārvaldītāja pienākumi

   (1) Ceļa pārvaldītājam ir pienākums:

   1) nodrošināt, lai ceļš pastāvīgi tiktu uzturēts satiksmei drošā stāvoklī;

   2) nodrošināt ceļa, tā mākslīgo būvju un inženierbūvju, kā arī satiksmes
   organizācijas tehnisko līdzekļu uzturēšanu lietošanas kārtībā saskaņā ar spēkā
   esošajām normām un noteikumiem;

   3) nodrošināt, lai nekavējoties tiktu novērsti šķēršļi, kas traucē satiksmi un
   apdraud tās drošību, bet, ja tas nav iespējams, nodrošināt bīstamo vietu aprīkošanu
   ar atbilstošiem satiksmes organizācijas tehniskajiem līdzekļiem līdz šo šķēršļu
   likvidēšanai;

   4) nodrošināt, lai tiktu izanalizēti ceļu satiksmes negadījumi, tādējādi pastāvīgi
   pilnveidojot satiksmes organizāciju;

   5) kontrolēt ceļa darbu veikšanas kārtību;

   6) nodrošināt ceļu drošības audita veikšanu;

   7) norādītajos termiņos un kārtībā izpildīt Satiksmes ministrijas un Iekšlietu
   ministrijas amatpersonu priekšrakstus, kas izdoti to kompetences ietvaros;

   8) atlīdzināt personām zaudējumus, kuri tām radušies šo pienākumu neizpildes
   gadījumā.

   (2) Ministru kabinets nosaka ceļu drošības auditēšanas kārtību.

   (3) Valsts un pašvaldību autoceļu ikdienas uzturēšanas prasības un to izpildes
   kontroles kārtību nosaka Ministru kabinets.

   (15.02.2001. likuma redakcijā ar grozījumiem, kas izdarīti ar 08.07.2003. likumu,
   kas stājas spēkā 01.01.2004.)

   7.pants. Ceļu būvniecības, remonta un rekonstrukcijas projektēšana

   (1) Ceļu, to inženierbūvju un dzelzceļa pārbrauktuvju būvniecības, remonta un
   rekonstrukcijas projektiem jāatbilst spēkā esošajiem likumiem un citiem
   normatīvajiem aktiem un ceļu satiksmes drošības normatīviem. Projektu atbilstība
   minētajām prasībām jāapstiprina projektētājam. Projekti jāsaskaņo ar Latvijas
   Autoceļu direkciju.

   (2) Par ekspluatācijā nododamiem ceļu būvniecības, remonta un rekonstrukcijas
   objektiem ir jāsaņem Latvijas Autoceļu direkcijas atzinums.

   (Ar grozījumiem, kas izdarīti ar 15.02.2001. un 08.07.2003. likumu, kas stājas spēkā
   01.01.2004.)

   8.pants. Satiksmes ierobežošana vai aizliegums

   (1) Ceļa pārvaldītājs satiksmi uz laiku var ierobežot vai aizliegt, ja radušies
   nelabvēlīgi ceļa, klimatiskie vai citi apstākļi (paredzētas sporta sacensības,
   publiski pasākumi u.tml.), kas apdraud satiksmes drošību. Kārtību, kādā ieviešami
   satiksmes ierobežojumi vai aizliegums, nosaka Ministru kabinets.

   (2) Sevišķi neatliekamos gadījumos, pildot dienesta pienākumus, savas kompetences
   ietvaros satiksmi var ierobežot vai aizliegt policijas darbinieki un citas
   amatpersonas, kuras tam pilnvaro likumi un citi normatīvie akti.

   (3) Izņēmuma stāvokļa laikā ceļu satiksmes ierobežojumus var noteikt saskaņā ar
   likumu "Par izņēmuma stāvokli".

   (Ar grozījumiem, kas izdarīti ar 08.07.2003. likumu, kas stājas spēkā 01.01.2004.)

   III nodaļa
   Transportlīdzekļi un to reģistrācija

   9.pants. Transportlīdzekļu izmantošana ceļu satiksmē

   (1) Latvijas teritorijā ceļu satiksmē atļauts izmantot reģistrētus
   transportlīdzekļus, kuru konstrukcija un tehniskais stāvoklis atbilst Latvijā
   obligāti piemērojamo standartu un normatīvu prasībām, attiecībā uz kuriem ir veikta
   sauszemes transportlīdzekļu īpašnieku civiltiesiskās atbildības obligātā
   apdrošināšana un kuriem ir dota atļauja piedalīties ceļu satiksmē.

   (2) Mehāniskajiem transportlīdzekļiem, izņemot motociklus, triciklus, kvadriciklus
   un traktortehniku, jābūt divām valsts reģistrācijas numura zīmēm, bet motocikliem,
   tricikliem, kvadricikliem, traktortehnikai, mopēdiem un piekabēm — vienai valsts
   reģistrācijas numura zīmei. Zīmes piestiprināmas šim nolūkam paredzētajās vietās.

   (08.07.2003. likuma redakcijā, kas stājas spēkā 01.01.2004.)

   10.pants. Transportlīdzekļu reģistrācija

   (1) Ceļu satiksmē iesaistītie mehāniskie transportlīdzekļi un to piekabes, izņemot
   šā likuma 47.panta trešajā daļā minēto gadījumu, piecu dienu laikā no to iegādes vai
   ievešanas dienas jāreģistrē Ceļu satiksmes drošības direkcijā, traktortehnika un tās
   piekabes — Valsts tehniskās uzraudzības inspekcijā. Ja ārvalstīs reģistrētu
   transportlīdzekli vai tā piekabi uz Latvijā izdotas pilnvaras vai Latvijā noslēgta
   līguma pamata lieto persona, kuras pastāvīgā dzīvesvieta (juridiskajai personai —
   atrašanās vieta) ir Latvijā, piecu dienu termiņš skaitāms no pilnvaras izdošanas vai
   līguma noslēgšanas dienas. Ja mainās kaut viens no uzskaites tehniskajiem datiem,
   datiem par īpašnieku vai ārvalstīs reģistrēta transportlīdzekļa lietotāju, piecu
   dienu laikā jāveic pārreģistrācija.

   (2) Transportlīdzekli reģistrē uz tā īpašnieka (fiziskās vai juridiskās personas)
   vārda. Ja transportlīdzeklim ir vairāki īpašnieki, to reģistrē uz viena
   līdzīpašnieka — fiziskās vai juridiskās personas — vārda pēc visu līdzīpašnieku
   savstarpējas vienošanās.

   (3) Valsts vai pašvaldības īpašumā esošus transportlīdzekļus reģistrē uz tās tiešās
   vai pastarpinātās valsts pārvaldes iestādes vārda, kura likumos un citos
   normatīvajos aktos noteiktajā kārtībā rīkojas ar šiem transportlīdzekļiem.

   (4) Pirms tiesas sprieduma par mantošanu vai mantojuma apliecības saņemšanas
   iespējamais mantinieks, uzrādot šo faktu apliecinošus dokumentus, var reģistrēt
   transportlīdzekli uz sava vārda kā transportlīdzekļa valdītājs. Ja iespējamie
   mantinieki ir vairāki, tie var vienoties, kurš no viņiem būs transportlīdzekļa
   valdītājs, un šī vienošanās jāapliecina notāram vai citai Civillikuma 1474.pantā
   norādītajai personai. Līdz tiesas spriedumam vai mantojuma apliecības saņemšanai ir
   aizliegta šā transportlīdzekļa atsavināšana.

   (5) Transportlīdzekli reģistrē uz tādas fiziskās personas vārda, kura ir sasniegusi
   18 gadu vecumu vai kura saskaņā ar Civillikuma 220.pantu izsludināta par pilngadīgu,
   izņemot gadījumus, kad transportlīdzekli manto tikai nepilngadīgas personas. Ja
   transportlīdzekli manto tikai nepilngadīgas personas (viena vai vairākas), to
   reģistrē uz nepilngadīgās personas vārda un reģistrācijas apliecībā norāda datus par
   tās aizbildni.

   (6) Transportlīdzekļus, kurus saskaņā ar šā likuma 24.pantu drīkst vadīt no 16 gadu
   vecuma, atļauts reģistrēt uz 16 gadu vecumu sasniegušas fiziskās personas vārda ar
   tās vecāku (aizbildņu) piekrišanu.

   (7) Latvijā nav jāreģistrē tehnoloģiskie agregāti, kurus īslaicīgi pārvieto pa
   ceļiem Latvijas teritorijā, un velosipēdi. Tehnoloģisko agregātu uzskaitījumu un
   pārvietošanas kārtību regulē Ceļu satiksmes noteikumi.

   8) Aizliegts reģistrēt:

   1) mehāniskos transportlīdzekļus, kas pēc konstrukcijas ir paredzēti braukšanai pa
   ceļa kreiso pusi. Šī prasība neattiecas uz specializētajiem pasta
   transportlīdzekļiem, specializētajiem ceļu dienesta transportlīdzekļiem un
   transportlīdzekļiem, kas ievesti no ārvalstīm uz laiku;

   2) mehāniskos transportlīdzekļus (izņemot traktortehniku un tās piekabes), piekabes
   un mopēdus, kuru ražotājiem nav piešķirts starptautiskais izgatavotāja
   identifikācijas kods. Latvijā starptautisko izgatavotāja identifikācijas kodu
   piešķir saskaņā ar valsts standartu LVS 88:1997 "Transportlīdzekļu marķēšana". Šī
   prasība neattiecas uz iepriekš ārvalstīs reģistrētiem transportlīdzekļiem.

   (9) Lēmuma pieņemšanu par reģistrāciju vai noņemšanu no uzskaites var atlikt, taču
   ne ilgāk kā uz 15 dienām, ja transportlīdzekļu reģistrā ir informācija, ka
   transportlīdzeklis vai tā numurētie agregāti tiek meklēti, vai ir pamatotas
   aizdomas, ka agregātu numuri vai reģistrācijai iesniegtie dokumenti ir viltoti. Šādā
   gadījumā lēmumu par transportlīdzekļa reģistrāciju pēc nepieciešamās pārbaudes
   pieņem attiecīgās policijas iestādes.

   (Ar grozījumiem, kas izdarīti ar 20.06.2000. un 08.07.2003. likumu, kas stājas spēkā
   01.01.2004. Sk. 08.07.2003. likuma Pārejas noteikumus.)

   11.pants. Transportlīdzekļu reģistrēšanai nepieciešamie dokumenti

   (1) Transportlīdzekļu reģistrēšanai attiecīgi Ceļu satiksmes drošības direkcijā vai
   Valsts tehniskās uzraudzības inspekcijā iesniedzami šādi dokumenti:

   1) reģistrācijas iesniegums. Ja transportlīdzeklis pieder vairākām personām,
   iesniegumu iesniedz viens līdzīpašnieks un pievieno notāra vai citas Civillikuma
   1474.pantā norādītās personas apliecinātu vienošanos par to, uz kura līdzīpašnieka
   vārda tiks reģistrēts transportlīdzeklis. Ja līdzīpašnieki nevar vienoties, strīdu
   izšķir tiesa. Reģistrācijas iesniegumu var iesniegt īpašnieka pilnvarota persona,
   kura iesniegumam pievieno notāra vai citas Civillikuma 1474.pantā norādītās personas
   apliecinātu pilnvaru;

   2) dokumenti, kas apliecina transportlīdzekļa uzskaites tehniskos datus
   [transportlīdzekļa izgatavošanas dokuments (sertifikāts), Latvijā izdota
   transportlīdzekļa reģistrācijas apliecība, ārvalstīs izdoti transportlīdzekļa
   reģistrācijas, kā arī citi dokumenti];

   3) izziņa par transportlīdzekļa agregātu numuru salīdzināšanu;

   4) īpašuma tiesības apliecinošs dokuments (ja transportlīdzeklis iepriekš nav
   reģistrēts uz iesniegumā norādītās personas vārda) vai dokumenti, kas apliecina, ka
   persona ir transportlīdzekļa valdītājs (ja transportlīdzekli pirms tiesas sprieduma
   par mantošanu vai mantojuma apliecības saņemšanas reģistrē uz valdītāja vārda).

   (2) Ja transportlīdzeklis ir laulāto kopīga manta, laulātajam, uz kura vārda
   transportlīdzeklis reģistrēts, tā atsavināšanas (pārdošanas, dāvinājuma, maiņas)
   gadījumā rakstveidā jāapliecina, ka otram laulātajam nav pretenziju attiecībā uz
   transportlīdzekļa atsavināšanu.

   (3) Ja transportlīdzeklim ir tikai viens īpašnieks (fiziskā persona) un šā
   transportlīdzekļa pārreģistrācija no īpašnieka (atsavinātāja) vārda uz citas
   fiziskās personas (ieguvēja) vārda notiek attiecīgi Ceļu satiksmes drošības
   direkcijā vai Valsts tehniskās uzraudzības inspekcijā abu personu klātbūtnē, īpašuma
   tiesības apliecinošs dokuments ieguvējam nav jāiesniedz. Transportlīdzekļa
   pārreģistrāciju šajā gadījumā izdara attiecīgi Ceļu satiksmes drošības direkcija vai
   Valsts tehniskās uzraudzības inspekcija uz abu pušu rakstveida iesnieguma pamata pēc
   tam, kad attiecīgi direkcija vai inspekcija ir pārliecinājusies par personu
   identitāti, kā arī par to, ka transportlīdzeklis pieder atsavinātājam. Šie gadījumi
   attiecas tikai uz transportlīdzekļiem, kuri iepriekš ir reģistrēti Latvijas
   Republikā un paredzēti turpmākai ekspluatācijai Latvijas Republikā.

   (Ar grozījumiem, kas izdarīti ar 08.07.2003. likumu, kas stājas spēkā 01.01.2004.)

   12.pants. Īpašuma tiesības apliecinoši dokumenti

   (1) Lai reģistrētu transportlīdzekli, tā īpašniekam jāiesniedz pietiekami
   dokumentāri pierādījumi par transportlīdzekļa iegūšanu legālā ceļā.

   (2) Dokumenti, ar kuriem pierādāmas īpašuma tiesības, ir:

   1) izraksts no notariālo aktu grāmatas vai noteiktā kārtībā apliecināts līgums
   (Civillikuma 1474.pants) par transportlīdzekļa atsavinājumu (dāvinājums, pirkums,
   maiņa u.tml.), kopmantas dalīšanas līgums vai līgums par kopīpašuma izbeigšanu;

   2) mantojuma apliecība, tiesas spriedums par mantošanu, mantojuma, laulāto kopmantas
   vai kopīpašuma sadali, īpašuma tiesību atzīšanu, iegūšanu ar ieilgumu vai uz citiem
   Civillikumā paredzētiem īpašuma tiesību iegūšanas pamatiem;

   3) noteikta parauga pirkuma dokuments, kuru izsniedzis transportlīdzekļu
   tirdzniecībai licencēts uzņēmums;

   4) dokuments par transportlīdzekļa iegādi ārvalstīs;

   5) akts par juridiskajai personai piederoša transportlīdzekļa nodošanu īpašumā citai
   personai. Ja transportlīdzeklis nav iepriekš reģistrēts uz šīs juridiskās personas
   vārda, papildus jāiesniedz dokuments par tā likumīgu iegādi;

   6) dokuments par loterijā vai citā ceļā legāli laimētu transportlīdzekli;

   7) dokuments par Latvijā izgatavota vai pārbūvēta transportlīdzekļa leģitimāciju;

   8) arhīva izziņa un citi īpašuma tiesības apliecinoši dokumenti.

   (3) Visos šajos dokumentos jābūt norādītam: īpašnieka vārdam un uzvārdam (juridiskās
   personas nosaukumam), adresei un transportlīdzekļa tehniskajiem uzskaites datiem
   (reģistrācijas numurs, marka, modelis, agregātu numuri, reģistrācijas apliecības
   numurs) apjomā, kas dod iespēju identificēt konkrēto transportlīdzekli.

   (4) Ja transportlīdzeklis ievests Latvijā no ārvalstīm, papildus īpašuma tiesības
   apliecinošam dokumentam attiecīgi Ceļu satiksmes drošības direkcijā vai Valsts
   tehniskās uzraudzības inspekcijā jāiesniedz dokuments par to, ka transportlīdzekļa
   ievešana ir noformēta muitas noteiktajā kārtībā.

   (Ar grozījumiem, kas izdarīti ar 08.07.2003. likumu, kas stājas spēkā 01.01.2004.)

   13.pants. Transportlīdzekļa reģistrācijas apliecība

   (1) Transportlīdzekļa reģistrācijas apliecība ir dokuments, kurā uzrādīti
   transportlīdzekļa uzskaites tehniskie dati, kā arī dati par transportlīdzekļa
   īpašnieku (valdītāju).

   (2) Katram transportlīdzeklim izsniedz tikai vienu reģistrācijas apliecību. Tas
   neizslēdz transportlīdzekļa piederību vairākiem īpašniekiem.

   (3) Ja transportlīdzeklis pieder vairākiem īpašniekiem, reģistrācijas apliecību
   izsniedz uz viena līdzīpašnieka vārda ar atzīmi "kopīpašums". Šajā gadījumā visas
   darbības ar transportlīdzekli, kuras skar pārējo līdzīpašnieku īpašuma tiesības,
   izdarāmas attiecīgi Ceļu satiksmes drošības direkcijā vai Valsts tehniskās
   uzraudzības inspekcijā visu līdzīpašnieku vai to pilnvaroto pārstāvju klātbūtnē vai
   arī ar noteikumu, ka ir iesniegta visu līdzīpašnieku rakstveida piekrišana, ko
   apliecinājis notārs vai cita Civillikuma 1474.pantā norādītā persona.

   (Ar grozījumiem, kas izdarīti ar 08.07.2003. likumu, kas stājas spēkā 01.01.2004.)

   14.pants. Transportlīdzekļa atsavināšanas aizlieguma un komercķīlas atzīmes
   reģistrācija

   (1) Transportlīdzekļa atsavināšanas aizliegumu un komercķīlas atzīmi reģistrē un
   dzēš attiecīgi Ceļu satiksmes drošības direkcija vai Valsts tehniskās uzraudzības
   inspekcija.

   (2) Transportlīdzekļa atsavināšanas aizliegumu reģistrē, pamatojoties uz
   transportlīdzekļa īpašnieka iesniegumu vai likumā noteikto amatpersonu lēmumu, vai
   tiesas nolēmumu. Aizliegumu dzēš, pamatojoties uz tās personas iesniegumu, pēc kuras
   iniciatīvas aizliegums reģistrēts, likumā noteikto amatpersonu lēmumu vai tiesas
   nolēmumu.

   (3) Ja ir reģistrēts transportlīdzekļa atsavināšanas aizliegums, transportlīdzekli
   uz tā īpašnieka iesnieguma pamata nevar noņemt no uzskaites, nevar reģistrēt
   komercķīlas atzīmi un īpašnieka maiņu.

   (4) Komercķīlas atzīmi attiecīgajā transportlīdzekļu reģistrā ieraksta, pamatojoties
   uz komercķīlas devēja un komercķīlas ņēmēja pieteikuma norakstu, izrakstu vai
   kopiju, kas saņemta no Komercķīlu reģistra turētāja. Atzīmi reģistrē, ja nav
   juridisku šķēršļu attiecīgā transportlīdzekļa ieķīlāšanai. Par atzīmes reģistrēšanu
   vai reģistrācijas atteikumu paziņo Komercķīlu reģistra turētājam.

   (5) Ja komercķīlas devējam, ieķīlājot transportlīdzekli, ir noteikts aizliegums
   izvest to vai izbraukt ar to ārpus Latvijas, attiecīgajā transportlīdzekļu reģistrā
   norāda arī šo aizliegumu. Pēc transportlīdzekļa īpašnieka lūguma viņam izsniedzama
   jauna transportlīdzekļa reģistrācijas apliecība ar aizlieguma atzīmi.

   (6) Ieķīlāto transportlīdzekli aizliegts pēc tā īpašnieka lūguma noņemt no uzskaites
   vai reģistrēt tā īpašnieka maiņu bez komercķīlas ņēmēja piekrišanas, par ko
   pieprasāma informācija no Komercķīlu reģistra turētāja.

   (7) Komercķīlas tiesības izlietošanas gadījumā iesniegumu transportlīdzekļa
   noņemšanai no uzskaites vai pārreģistrācijai īpašnieka vietā iesniedz komercķīlas
   ņēmējs. Iesniegumam papildus pievienojams Komercķīlu reģistra turētājam iesniegtā
   paziņojuma noraksts ar atzīmi, ka nav saņemts tiesas nolēmums par aizliegumu
   komercķīlas ņēmējam pārdot ieķīlāto mantu, vai šāda satura Komercķīlu reģistra
   paziņojums elektroniskā veidā.

   (8) Komercķīlas atzīme dzēšama, pamatojoties uz Komercķīlu reģistra turētāja
   paziņojumu.

   (20.12.1999. likuma redakcijā ar grozījumiem, kas izdarīti ar 08.07.2003. likumu,
   kas stājas spēkā 01.01.2004.)

   14.^1 pants. Transportlīdzekļu un to vadītāju valsts reģistra informācijas
   pieejamība

   (1) Informācija par juridiskajai personai piederošu transportlīdzekli un informācija
   par personas tiesībām vadīt transportlīdzekļus ir pieejama ikvienam, ja to
   neierobežo citi likumi.

   (2) Informāciju par fiziskajai personai piederošu transportlīdzekli var iegūt
   tiesībaizsardzības iestādes, valsts un pašvaldību iestādes, ja šādas tiesības
   attiecīgajām iestādēm paredz likums, kā arī Ministru kabineta noteiktas personas,
   kurām informācija nepieciešama dienesta funkciju veikšanai.

   (3) Ceļu satiksmes drošības direkcija reģistrē personas, kas ieguvušas informāciju
   par transportlīdzekļa piederību un personas tiesībām vadīt transportlīdzekļus.

   (4) Transportlīdzekļa īpašniekam, kā arī transportlīdzekļa vadītājam ir tiesības
   iegūt ziņas par personām, kuras noteiktā periodā no Ceļu satiksmes drošības
   direkcijas saņēmušas ziņas par viņu, izņemot ziņas par valsts institūcijām, kuras ir
   kriminālprocesa virzītāji, operatīvās darbības subjekti, vai citām institūcijām, par
   kurām šādas ziņas izpaust likums aizliedz.

   (5) Informācijas saņēmējs ir atbildīgs par to, ka šī informācija tiek izmantota
   tikai viņa dienesta funkciju veikšanai, un nav tiesīgs to nodot trešajām personām.

   (6) Sniedzot statistiskās ziņas vai citas vispārīga rakstura ziņas, Ceļu satiksmes
   drošības direkcija nodrošina, ka konkrēto transportlīdzekļa īpašnieku nav iespējams
   identificēt.

   (7) Kārtību, kādā transportlīdzekļu un to vadītāju valsts reģistrā esošā informācija
   pieprasāma un nododama atklātībai, kā arī pieejamās informācijas apjomu nosaka
   Ministru kabinets.

   (08.07.2003. likuma redakcijā, kas stājas spēkā 01.01.2004.)

   15.pants. Transportlīdzekļu izgatavošana un pārbūve

   (1) Transportlīdzekļus Latvijā var izgatavot noteiktā kārtībā reģistrēta
   komercsabiedrība (uzņēmējsabiedrība), kurai ir izstrādāta, saskaņota un reģistrēta
   jaunbūvējamo transportlīdzekļu konstrukcijas normatīvtehniskā dokumentācija un kurai
   ir piešķirts starptautiskais izgatavotāja identifikācijas kods.

   (2) Jaunbūvējamo mehānisko transportlīdzekļu (izņemot traktortehniku), to piekabju
   un mopēdu konstrukcijas normatīvtehnisko dokumentāciju saskaņo un starptautisko
   izgatavotāja identifikācijas kodu piešķir Ceļu satiksmes drošības direkcija Ministru
   kabineta noteiktajā kārtībā.

   (3) Par transportlīdzekļu pārbūvi tiek uzskatīta transportlīdzekļu agregātu, mezglu,
   sistēmu, iekārtu uzstādīšana, pārveidošana, nomaiņa vai demontāža, kuras rezultātā
   mainās transportlīdzekļa uzskaites tehniskie dati vai galvenie konstruktīvie
   parametri.

   (4) Par pārbūvēto mehānisko transportlīdzekļu (izņemot traktortehniku), to piekabju
   un mopēdu pārbūves tehnisko projektu vai individuāli pārbūvēto mehānisko
   transportlīdzekļu (izņemot traktortehniku), to piekabju un mopēdu atbilstību
   satiksmes drošības un tehnisko normatīvu prasībām jāsaņem attiecīgs Ceļu satiksmes
   drošības direkcijas vai Ceļu satiksmes drošības direkcijā šim nolūkam akreditētas
   personas atzinums.

   (5) Par pārbūvētās traktortehnikas atbilstību satiksmes drošības un tehnisko
   normatīvu prasībām jāsaņem attiecīgs Valsts tehniskās uzraudzības inspekcijas
   atzinums.

   (6) Transportlīdzekļu pārbūves veikšanas kārtību, prasības attiecībā uz
   transportlīdzekļu konstrukciju un aprīkojumu pēc pārbūves, kā arī kārtību, kādā
   saņemams atzinums par pārbūvētā transportlīdzekļa atbilstību satiksmes drošības un
   tehnisko normatīvu prasībām, nosaka Ministru kabinets.

   (08.07.2003. likuma redakcijā, kas stājas spēkā 01.01.2004.)

   16.pants. Transportlīdzekļu valsts tehniskā apskate un transportlīdzekļu tehniskā
   kontrole

   (1) Transportlīdzekļu valsts tehniskā apskate tiek veikta, lai kontrolētu
   transportlīdzekļu tehnisko stāvokli un aprīkojumu, kā arī lai aktualizētu
   transportlīdzekļu un to vadītāju valsts reģistru un traktortehnikas un tās vadītāju
   informatīvo sistēmu, atklātu meklēšanā esošos transportlīdzekļus un veiktu
   normatīvajos aktos noteiktās kontroles funkcijas, kas saistītas ar piedalīšanos ceļu
   satiksmē. Lai pastāvīgi kontrolētu to transportlīdzekļu tehnisko stāvokli un
   aprīkojumu, kuri piedalās ceļu satiksmē un kurus izmanto komercpārvadājumiem, tiek
   veikta transportlīdzekļu tehniskā kontrole uz ceļiem.

   (2) Ja transportlīdzekļu valsts tehniskās apskates laikā tiek konstatēts, ka
   transportlīdzeklis ir tehniskā kārtībā un atbilst satiksmes drošības un vides
   aizsardzības prasībām un ir izpildītas citas normatīvajos aktos noteiktās prasības,
   kas saistītas ar transportlīdzekļu piedalīšanos ceļu satiksmē (piemēram, samaksāta
   transportlīdzekļa ikgadējā nodeva, samaksāts uzliktais naudas sods un veikta
   transportlīdzekļa īpašnieka civiltiesiskās atbildības obligātā apdrošināšana),
   transportlīdzeklim Ceļu satiksmes drošības direkcija vai attiecīgi Valsts tehniskās
   uzraudzības inspekcija dod atļauju piedalīties ceļu satiksmē. Atļauju piedalīties
   ceļu satiksmē apliecina šā likuma 25.panta pirmajā daļā noteiktie dokumenti un
   uzlīmes, kas ir izdrukas no transportlīdzekļu un to vadītāju valsts reģistra.

   (3) Mehānisko transportlīdzekļu un to piekabju (izņemot traktortehniku) valsts
   tehnisko apskati veic Ceļu satiksmes drošības direkcija, bet transportlīdzekļu
   tehniskā stāvokļa kontroli transportlīdzekļu valsts tehniskās apskates ietvaros veic
   Ceļu satiksmes drošības direkcija vai Ceļu satiksmes drošības direkcijā šim nolūkam
   akreditēta persona.

   (4) Traktortehnikas valsts tehnisko apskati veic Valsts tehniskās uzraudzības
   inspekcija. Tramvaju un trolejbusu tehniskā stāvokļa kontroli nodrošina vietējās
   pašvaldības.

   (5) Transportlīdzekļu valsts tehnisko apskati veic ne vēlāk kā piecas dienas pēc
   tam, kad transportlīdzeklis pirmoreiz reģistrēts Latvijā. Turpmākās
   transportlīdzekļu valsts tehniskās apskates veic atbilstoši termiņam, kāds norādīts
   atļaujā piedalīties ceļu satiksmē, bet ne retāk kā vienu reizi gadā. Pasažieru
   komercpārvadājumiem izmantojamo transportlīdzekļu, kā arī autoapmācības iestādēs
   transportlīdzekļu vadītāju apmācībai izmantojamo un transportlīdzekļu un to vadītāju
   valsts reģistrā attiecīgi reģistrēto transportlīdzekļu valsts tehnisko apskati veic
   ne retāk kā divas reizes gadā.

   (6) Atļauju piedalīties ceļu satiksmē dod uz laiku līdz 13 mēnešiem.

   (7) Kārtību, kādā tiek veikta transportlīdzekļu valsts tehniskā apskate un
   transportlīdzekļu tehniskā kontrole, nosaka Ministru kabinets. Prasības attiecībā uz
   transportlīdzekļu tehnisko stāvokli un aprīkojumu, kā arī šo prasību izpildes
   novērtēšanas kritērijus apstiprina satiksmes ministrs.

   (Ar grozījumiem, kas izdarīti ar 08.07.2003. likumu, kas stājas spēkā 01.01.2004.)

   17.pants. Operatīvie transportlīdzekļi

   Operatīvos transportlīdzekļus ir tiesības lietot juridiskajām personām, kuru
   sarakstu, kā arī operatīvo transportlīdzekļu izmantošanas kārtību apstiprina
   Ministru kabinets. Operatīvie transportlīdzekļi jāapzīmē un jāaprīko atbilstoši
   Latvijas Republikā obligāto standartu prasībām.

   18.pants. Aizliegums piedalīties ceļu satiksmē

   Ar transportlīdzekli aizliegts piedalīties ceļu satiksmē, kā arī iebraukt Latvijā
   šādos gadījumos:

   1) transportlīdzeklim ir normatīvajos aktos noteiktie bojājumi, kuru dēļ tas
   nedrīkst braukt;

   2) nav saņemta atļauja piedalīties ceļu satiksmē, arī ja nav veikta
   transportlīdzekļa īpašnieka civiltiesiskās atbildības obligātā apdrošināšana;

   3) tiek pārvadāta neatļauta bīstamā krava vai ir bīstamās kravas noplūde;

   4) transportlīdzekļa (transportlīdzekļu sastāva) gabarīti ar kravu vai bez tās,
   faktiskā masa vai ass slodze pārsniedz Ceļu satiksmes noteikumos paredzētos lielumus
   un nav attiecīgās atļaujas braukšanai pa ceļu;

   5) pārkāptas Ceļu satiksmes noteikumos reglamentētās kravas novietošanas un
   nostiprināšanas prasības.

   (08.07.2003. likuma redakcijā, kas stājas spēkā 01.01.2004.)

   IV nodaļa
   Ceļu satiksmes dalībnieku pienākumi un tiesības

   19.pants. Ceļu satiksmes dalībnieku vispārīgie pienākumi un tiesības

   (1) Ceļu satiksmes dalībniekiem ir jāizpilda šā likuma, Ceļu satiksmes noteikumu un
   citu normatīvo aktu prasības, kas nosaka ceļu satiksmes dalībnieku pienākumus;
   jāizpilda policijas darbinieku un to personu norādījumi, kuras pilnvarotas regulēt
   satiksmi, kā arī jāievēro luksoforu signālu, ceļa zīmju un ceļa apzīmējumu prasības.

   (2) Ja tuvojas operatīvais transportlīdzeklis, citiem satiksmes dalībniekiem jādod
   tam ceļš, lai operatīvais transportlīdzeklis un transportlīdzekļi, kurus tas pavada,
   varētu braukt netraucēti.

   (3) Ceļu satiksmes dalībniekiem un citām personām jārīkojas tā, lai neradītu
   satiksmei bīstamas vai satiksmi traucējošas situācijas un nenodarītu zaudējumus.

   (4) Katram ceļu satiksmes dalībniekam ir tiesības uzskatīt, ka arī citas personas
   ceļu satiksmes norisē izpildīs noteiktās prasības.

   (5) Transportlīdzekļa vadītājam ir tiesības uzzināt viņa vadītā transportlīdzekļa
   apstādināšanas iemeslu, kā arī tās amatpersonas vārdu, uzvārdu un amatu, kura to
   apstādinājusi.

   (Ar grozījumiem, kas izdarīti ar 08.07.2003. likumu, kas stājas spēkā 01.01.2004.)

   20.pants. Transportlīdzekļu īpašnieku, valdītāju un turētāju pienākumi un tiesības

   (1) Transportlīdzekļa īpašniekam (valdītājam, turētājam) ir pienākums darīt visu
   nepieciešamo, lai ceļu satiksmē netiktu izmantoti tādi viņa lietošanā esošie
   transportlīdzekļi, kuriem nav dota atļauja piedalīties ceļu satiksmē vai uz kuriem
   attiecas aizliegums piedalīties ceļu satiksmē.

   (2) Transportlīdzekļa īpašnieks, valdītājs un turētājs nedrīkst dot atļauju vadīt
   transportlīdzekli personai, kura ir alkoholisko dzērienu, narkotisko, psihotoksisko
   vai citu apreibinošo vielu iespaidā.

   (3) Transportlīdzekļa īpašnieks, valdītājs un turētājs nedrīkst dot atļauju vadīt
   transportlīdzekli personai, kurai nav atbilstošas kategorijas transportlīdzekļu
   vadītāja apliecības, izņemot gadījumus, kad Ceļu satiksmes noteikumos paredzētajā
   kārtībā notiek transportlīdzekļa vadīšanas apmācība vai vadīšanas iemaņu pārbaude.

   (4) Ir jāveic mehāniskā transportlīdzekļa īpašnieka, valdītāja un turētāja
   civiltiesiskās atbildības obligātā apdrošināšana likumos un citos normatīvajos aktos
   noteiktajā kārtībā.

   (5) Transportlīdzekļa īpašniekam (valdītājam, turētājam) pēc Valsts policijas
   pieprasījuma ir pienākums sniegt ziņas par personu, kura vadīja vai bija tiesīga
   lietot transportlīdzekli, ja pārkāpuma konstatēšanas brīdī transportlīdzekļa
   vadītājs nav noskaidrots.

   (Ar grozījumiem, kas izdarīti ar 08.07.2003. likumu, kas stājas spēkā 01.01.2004.)

   21.pants. Pilnvarojumi darbībām ar transportlīdzekļiem

   (1) Transportlīdzekļa atsavināšanai vai reģistrācijai (pārreģistrācijai) izdotajai
   pilnvarai (speciālpilnvara, ģenerālpilnvara vai universālpilnvara, kurā jābūt
   speciālai norādei par atļauju atsavināt vai noņemt no uzskaites) ir obligāts notāra
   vai citas Civillikuma 1474.pantā norādītās personas apliecinājums.

   (2) Pilnvarojumu Latvijā reģistrēta transportlīdzekļa lietošanai var dot jebkurā
   Civillikuma 1474.pantā noteiktajā formā.

   (3) Ja nav klāt transportlīdzekļa īpašnieka, pilnvarojumam lietot ārvalstīs
   reģistrētu transportlīdzekli personai, kuras pastāvīgā dzīvesvieta ir Latvijā, kā
   arī pilnvarojumam lietot Latvijā reģistrētu transportlīdzekli ārpus Latvijas ir
   obligāts notāra vai citas Civillikuma 1474.pantā norādītās personas apliecinājums;
   ja transportlīdzekļa īpašnieks (turētājs) ir juridiskā persona, pilnvaru var
   apliecināt arī transportlīdzekļa īpašnieks (turētājs).

   (17.07.2000. likuma redakcijā ar grozījumiem, kas izdarīti ar 08.07.2003. likumu,
   kas stājas spēkā 01.01.2004.)

   22.pants. Transportlīdzekļu vadītāji

   (1) Transportlīdzekļu vadīšanas tiesības un transportlīdzekļa vadītāja apliecību var
   iegūt likumā noteikto vecumu sasniegusi persona, kura pastāvīgi dzīvo Latvijā vai
   kurai ir tiesības Latvijā uzturēties ilgāk par sešiem mēnešiem un kurai nav
   medicīnisku pretindikāciju transportlīdzekļa vadīšanai, izņemot likumā noteiktos
   gadījumus, kad šo tiesību iegūšana noteiktā laika periodā ir liegta.

   (2) Transportlīdzekļa vadītāja apliecību izsniedz uz noteiktu termiņu.
   Transportlīdzekļa vadītāja kvalifikācijas iegūšanas kārtību un vadītāja apliecības
   izsniegšanas, apmaiņas un atjaunošanas kārtību nosaka Ministru kabinets.

   (3) Kārtību, kādā tiek veiktas veselības pārbaudes transportlīdzekļu vadītājiem un
   personām, kuras vēlas iegūt transportlīdzekļu vadītāja kvalifikāciju, kā arī
   transportlīdzekļu vadītāju veselības pirmstermiņa pārbaudes un tiek atņemtas
   transportlīdzekļu vadīšanas tiesības personām, kurām ir medicīniskās pretindikācijas
   transportlīdzekļa vadīšanai, nosaka Ministru kabinets.

   (4) Kvalifikācijas prasības speciālistiem un prasības mācību iestādēm, kas sagatavo
   transportlīdzekļu vadītājus, kā arī transportlīdzekļu vadītāju sagatavošanas
   programmas nosaka Ministru kabinets.

   (Ar grozījumiem, kas izdarīti ar 15.02.2001. un 08.07.2003. likumu, kas stājas spēkā
   01.01.2004.)

   23.pants. Transportlīdzekļu vadītāja apliecību kategorijas, kuras dod tiesības vadīt
   attiecīgus transportlīdzekļus

   (1) (Izslēgta ar 08.07.2003. likumu.)

   (2) Vadītāja apliecību kategorijām atbilstošie transportlīdzekļi:

   1) A1 — motocikli bez blakusvāģa, kuru motora darba tilpums nepārsniedz 125
   kubikcentimetrus un jauda nepārsniedz 11 kilovatus (15 zirgspēkus);

   2) A2 — motocikli, kuru motora jauda nepārsniedz 25 kilovatus (34 zirgspēkus) vai
   0,16 kilovatus uz kilogramu (0,22 zirgspēkus uz kilogramu);

   3) A — motocikli;

   4) B1 — tricikli un kvadricikli;

   5) B — mehāniskie transportlīdzekļi, kuru pilna masa nepārsniedz 3500 kilogramus un
   sēdvietu skaits, neskaitot vadītāja vietu, nepārsniedz astoņas vietas, kā arī šādas
   kategorijas vilcēja savienojums ar piekabi, kuras pilna masa nepārsniedz 750
   kilogramus, B kategorijas vilcēja savienojums ar piekabi, ja šā savienojuma pilna
   masa nepārsniedz 3500 kilogramus un piekabes pilna masa nepārsniedz vilcēja pašmasu;

   6) C1 — mehāniskie transportlīdzekļi, kuru pilna masa pārsniedz 3500 kilogramus, bet
   nepārsniedz 7500 kilogramus un kuri neietilpst D kategorijā, kā arī šādas
   kategorijas vilcēja savienojums ar piekabi, kuras pilna masa nepārsniedz 750
   kilogramus;

   7) C — mehāniskie transportlīdzekļi, kuru pilna masa pārsniedz 3500 kilogramus un
   kuri neietilpst D kategorijā, kā arī šādas kategorijas vilcēja savienojums ar
   piekabi, kuras pilna masa nepārsniedz 750 kilogramus;

   8) D1 — mehāniskie transportlīdzekļi pasažieru pārvadāšanai, kuru sēdvietu skaits,
   neskaitot vadītāja vietu, pārsniedz astoņas vietas, bet nepārsniedz 16 vietas, kā
   arī šādas kategorijas vilcēja savienojums ar piekabi, kuras pilna masa nepārsniedz
   750 kilogramus;

   9) D — mehāniskie transportlīdzekļi pasažieru pārvadāšanai, kuru sēdvietu skaits,
   neskaitot vadītāja vietu, pārsniedz astoņas vietas, kā arī šādas kategorijas vilcēja
   savienojums ar piekabi, kuras pilna masa nepārsniedz 750 kilogramus;

   10) BE — B kategorijas vilcēja savienojums ar piekabi, ja šāds savienojums
   neietilpst B kategorijā;

   11) C1E — C1 kategorijas vilcēja savienojums ar piekabi, kuras pilna masa pārsniedz
   750 kilogramus, ja šāda savienojuma pilna masa nepārsniedz 12 000 kilogramus un
   piekabes pilna masa nepārsniedz vilcēja pašmasu;

   12) CE — C kategorijas vilcēja savienojums ar piekabi, kuras pilna masa pārsniedz
   750 kilogramus;

   13) D1E — D1 kategorijas vilcēja savienojums ar piekabi, kuras pilna masa pārsniedz
   750 kilogramus, ja šāda savienojuma pilna masa nepārsniedz 12 000 kilogramus un
   piekabes pilna masa nepārsniedz vilcēja pašmasu;

   14) DE — D kategorijas vilcēja savienojums ar piekabi, kuras pilna masa pārsniedz
   750 kilogramus;

   15) TRAM — tramvaji;

   16) TROL — trolejbusi;

   17) M — mopēdi.

   (3) Transportlīdzekļa vadītājam, kuram ir tiesības vadīt vismaz vienas kategorijas
   mehānisko transportlīdzekli, tramvaju vai trolejbusu, atļauts vadīt arī M
   kategorijas transportlīdzekļus.

   (4) Transportlīdzekļa vadītājam, kuram ir tiesības vadīt B, C1, D1, C vai D
   kategorijas transportlīdzekļus, atļauts vadīt arī A1 un B1 kategorijas
   transportlīdzekļus.

   (5) Traktortehnikas vadītāja apliecību kategorijām atbilstoša traktortehnika:

   1) A — riteņtraktori ar motora jaudu līdz 150 zirgspēkiem;

   2) B — visi riteņtraktori;

   3) C — visi kāpurķēžu traktori;

   4) D — graudaugu, tehnisko kultūru un zāles novākšanas kompleksa pašgājējmašīnas;

   5) E — autogreideri.

   (6) Speciālās traktortehnikas vadītāja apliecībās ieraksta tās traktortehnikas
   (meliorācijas, meža izstrādes un kopšanas mašīnas, ekskavatori, buldozeri, cauruļu
   licējmašīnas u.c.) nosaukumu, kuras vadīšanā reflektants nolicis eksāmenu.

   (Ar grozījumiem, kas izdarīti ar 08.07.2003. likumu, kas stājas spēkā 01.01.2004.
   Otrās daļas 17. punkts, trešā un ceturtā daļa stājas spēkā 01.05.2004. Sk.
   08.07.2003. likuma Pārejas noteikumus.)

   24.pants. Transportlīdzekļu vadītāju un atsevišķu kategoriju ceļu satiksmes
   dalībnieku vecuma ierobežojumi

   (1) Personai, kas vēlas iegūt transportlīdzekļu vadītāja tiesības, ir jābūt
   sasniegušai šādu vecumu:

   1) 16 gadus — A1 un B1 kategorijas vadītāja apliecības iegūšanai;

   2) 18 gadus — A2, B un C1 kategorijas vadītāja apliecības iegūšanai;

   3) 21 gadu — A, C, D1, D, BE, C1E kategorijas vadītāja apliecības iegūšanai, kā arī
   tramvaju un trolejbusu vadīšanai;

   4) 16 gadus — riteņtraktoru ar motora jaudu līdz 150 zirgspēkiem un kāpurķēžu
   traktoru vadītāja apliecības iegūšanai;

   5) 17 gadus — visu veidu traktortehnikas vadītāja apliecības iegūšanai.

   (2) Personas, kuras atrodas obligātajā aktīvajā militārajā dienestā, var iegūt C,
   CE, D1 un D kategorijas vadītāja apliecību no 19 gadu vecuma.

   (3) Apmācīt personas vadīt transportlīdzekli drīkst ne agrāk kā divus gadus pirms
   attiecīgās kategorijas transportlīdzekļu vadītāja apliecības iegūšanai noteiktā
   vecuma sasniegšanas.

   (4) Vadīt mopēdu atļauts no 14 gadu vecuma.

   (5) Braukt ar velosipēdu bez pilngadīgas personas pavadības, vadīt pajūgu, jāt vai
   dzīt ganāmpulku pa ceļu atļauts no 12 gadu vecuma.

   25.pants. Transportlīdzekļu vadītāja pienākumi

   (1) Mehāniskā transportlīdzekļa vadītājam jābūt klāt turpmāk minētajiem dokumentiem,
   kas jāiedod pārbaudei pēc policijas darbinieku, robežsargu (uz valsts robežas vai
   pierobežā) vai muitas darbinieku (muitas zonā) pieprasījuma:

   1) dokuments par tiesībām vadīt atbilstīgas kategorijas transportlīdzekli;

   2) transportlīdzekļa reģistrācijas dokumenti;

   3) transportlīdzekļa īpašnieka civiltiesiskās atbildības obligātās apdrošināšanas
   polise, ja uz transportlīdzekļa nav attiecīgas vizuālas informācijas (uzlīme) par
   izdarīto apdrošināšanu;

   4) dokumenti, kuri saskaņā ar šo likumu un citiem normatīvajiem aktiem vadītājam
   nepieciešami, lai vadītu attiecīgu transportlīdzekli (operatīvo transportlīdzekli
   vai tamlīdzīgu transportlīdzekli) vai pārvadātu attiecīgu kravu (bīstamu,
   lielgabarīta, smagsvara un tamlīdzīgu kravu);

   5) pilnvara transportlīdzekļa lietošanai, izbraucot no Latvijas, ja nav klāt
   transportlīdzekļa īpašnieka, valdītāja vai transportlīdzekļa reģistrācijas apliecībā
   norādītā turētāja. Pilnvarai ir obligāts notāra vai citas Civillikuma 1474.pantā
   norādītās personas apliecinājums; ja transportlīdzekļa īpašnieks (turētājs) ir
   juridiskā persona, pilnvaru var apliecināt arī transportlīdzekļa īpašnieks
   (turētājs);

   6) dokuments par veikto valsts tehnisko apskati, ja uz transportlīdzekļa nav
   attiecīgas vizuālās informācijas (uzlīmes), vai Ceļu satiksmes drošības direkcijas
   izsniegta vienas dienas atļauja piedalīties ceļu satiksmē, lai veiktu valsts
   tehnisko apskati.

   (1^1) Mopēda vadītājam jābūt klāt šā panta pirmās daļas 1., 2. un 5.punktā
   minētajiem dokumentiem.

   (2) Vadītājam pirms izbraukšanas jāpārbauda, vai transportlīdzeklis ir tehniskā
   kārtībā un nokomplektēts, kā arī jāseko transportlīdzekļa tehniskajam stāvoklim
   ceļā.

   (3) Transportlīdzekļa vadītājam jāievēro šā likuma, Ceļu satiksmes noteikumu un citu
   ceļu satiksmi reglamentējošu normatīvo aktu prasības, pārvietojoties pa ceļiem, kā
   arī pa citām vietām, kurās iespējama transporta kustība.

   (4) Ja transportlīdzekļa vadītājam transportlīdzekļu vadīšanas tiesības ir atņemtas
   uz noteiktu laiku vai uz nenoteiktu laiku, vadītāja apliecība uzskatāma par nederīgu
   no dienas, kad viņam paziņots attiecīgais lēmums. Transportlīdzekļa vadītājam ir
   pienākums 10 dienu laikā nodot nederīgo transportlīdzekļa vadītāja apliecību lēmumā
   norādītajai institūcijai.

   (Ar grozījumiem, kas izdarīti ar 20.12.1999., 17.07.2000. un 08.07.2003. likumu, kas
   stājas spēkā 01.01.2004.)

   26.pants. Transportlīdzekļu vadīšanas tiesības

   (1) Transportlīdzekļu vadīšanas tiesības ļauj personai vadīt attiecīgajai
   kategorijai atbilstošu transportlīdzekli, pārvadāt pasažierus un kravu, individuāli
   apmācīt personas vadīt transportlīdzekļus un veikt citas normatīvajos aktos
   transportlīdzekļa vadītājam atļautās darbības, piedaloties ceļu satiksmē.

   (2) Personas tiesības vadīt transportlīdzekļus apliecina attiecīgs ieraksts
   transportlīdzekļu un to vadītāju valsts reģistrā vai arī traktortehnikas un tās
   vadītāju informatīvajā sistēmā un derīga transportlīdzekļa vadītāja apliecība.

   (08.07.2003. likuma redakcijā, kas stājas spēkā 01.01.2004.)

   27.pants. Ceļu satiksmes dalībnieku rīcība ceļu satiksmes negadījumos

   (1) Jebkuram ceļu satiksmes dalībniekam jādara viss iespējamais, lai sniegtu pirmo
   palīdzību ceļu satiksmes negadījumā cietušajiem.

   (2) Ja ceļu satiksmes negadījumā ir cietuši cilvēki vai nodarīti bojājumi trešās
   personas mantai, kā arī tad, ja transportlīdzekļiem radušies bojājumi, kuru dēļ tie
   nevar pārvietoties, transportlīdzekļa vadītājs:

   1) nekavējoties apstājas un paliek negadījuma vietā, ieslēdz avārijas gaismas
   signālu un uzstāda avārijas zīmi, bet, ja tas nav iespējams, citādā veidā brīdina
   pārējos ceļu satiksmes dalībniekus par ceļu satiksmes negadījumu;

   2) dara visu iespējamo, lai cietušajam sniegtu pirmo palīdzību, izsauc neatliekamo
   medicīnisko palīdzību vai citu glābšanas dienestu, bet, ja tas nav iespējams, ar
   savu vai citu garām braucošu transportlīdzekli nogādā cietušo tuvākajā medicīnas
   iestādē un pats atgriežas negadījuma vietā;

   3) dara visu iespējamo, lai negadījuma vietā saglabātu notikuma pēdas, pieraksta
   aculiecinieku vārdu, uzvārdu un adresi;

   4) par ceļu satiksmes negadījumu paziņo policijai (vai citam glābšanas dienestam) un
   tālāk rīkojas pēc tās norādījumiem.

   (3) Ja šā panta otrajā daļā minētajā ceļu satiksmes negadījumā iesaistītie
   transportlīdzekļi neļauj citiem transportlīdzekļiem pabraukt garām ceļu satiksmes
   negadījuma vietai, transportlīdzekļu vadītāji atbrīvo brauktuvi, pirms tam fiksējot
   ceļu satiksmes negadījumā iesaistīto transportlīdzekļu un citu priekšmetu stāvokli.

   (4) Ja ceļu satiksmes negadījumā nav cietuši cilvēki un nav nodarīti bojājumi trešās
   personas mantai, kā arī transportlīdzekļiem nav radušies bojājumi, kuru dēļ tie
   nevar pārvietoties, transportlīdzekļu vadītāji rīkojas Ceļu satiksmes noteikumos
   paredzētajā kārtībā.

   (5) Ja ceļu satiksmes negadījumā iesaistīts tikai viens transportlīdzeklis, nav
   cietuši cilvēki un nav nodarīti bojājumi trešās personas mantai, transportlīdzekļa
   vadītājs rīkojas Ceļu satiksmes noteikumos paredzētajā kārtībā.

   (6) Transportlīdzekļa vadītājam pēc ceļu satiksmes negadījuma līdz reibuma stāvokļa
   konstatēšanai nepieciešamās pārbaudes izdarīšanai vai atbrīvošanai noteiktā kārtībā
   no šādas pārbaudes aizliegts lietot alkoholiskus dzērienus, narkotiskas vai
   psihotropas vielas.

   (08.07.2003. likuma redakcijā, kas stājas spēkā 01.01.2004.)

   28.pants. Transportlīdzekļu vadīšanas aizliegums

   Aizliegts vadīt transportlīdzekli:

   1) transportlīdzekļu vadītājiem, kuriem mehānisko transportlīdzekļu vadīšanas stāžs
   ir mazāks par diviem gadiem, — ja alkohola koncentrācija asinīs pārsniedz 0,2
   promiles, transportlīdzekļu vadītājiem, kuriem mehānisko transportlīdzekļu vadīšanas
   stāžs ir lielāks par diviem gadiem, — ja alkohola koncentrācija asinīs pārsniedz 0,5
   promiles, bet mopēdu un velosipēdu vadītājiem — ja alkohola koncentrācija asinīs
   pārsniedz 1 promili;

   2) atrodoties narkotisko, psihotropo, toksisko, citu apreibinošu vielu vai arī
   reakcijas ātrumu un uzmanību samazinošu medikamentu iespaidā;

   3) esot slimam vai arī tādā mērā nogurušam, ka tas var ietekmēt vadītāja darbspējas
   un ceļu satiksmes drošību;

   4) ja vadītājam nav atbilstošas kategorijas transportlīdzekļu vadīšanas tiesību;

   5) ja ir stājies spēkā transportlīdzekļu vadīšanas tiesību izmantošanas aizliegums.

   (08.07.2003. likuma redakcijā, kas stājas spēkā 01.01.2004.)

   29.pants. Transportlīdzekļu vadīšanas tiesību atņemšana

   (1) Transportlīdzekļu vadīšanas tiesības var atņemt uz noteiktu laiku vai uz
   nenoteiktu laiku.

   (2) Transportlīdzekļu vadīšanas tiesību atņemšanu uz likumā noteikto laiku kā
   transportlīdzekļa vadītāja uzvedības ietekmēšanas līdzekli piemēro, uzliekot sodu
   par likumā paredzētajiem administratīvajiem pārkāpumiem vai atbilstoši šajā likumā
   noteiktajai pārkāpumu uzskaites punktu sistēmai, kā arī Krimināllikumā noteiktajos
   gadījumos.

   (3) Transportlīdzekļu vadīšanas tiesības atņem uz nenoteiktu laiku, ja ir attiecīgs
   medicīniskās ekspertīzes atzinums par to, ka transportlīdzekļa vadītājam radušās
   medicīniskas pretindikācijas transportlīdzekļa vadīšanai.

   (08.07.2003. likuma redakcijā, kas stājas spēkā 01.01.2004.)

   30.pants. Transportlīdzekļu vadīšanas tiesību izmantošanas aizliegums

   (1) Transportlīdzekļu vadīšanas tiesību izmantošanas aizliegumu nosaka Valsts
   policijas amatpersona transportlīdzekļa vadītājam, kurš alkohola reibumā, narkotisko
   vai citu apreibinošu vielu iespaidā ir izdarījis noziedzīgu nodarījumu pret ceļu
   satiksmes drošību, par kuru var saukt pie kriminālatbildības, vai izdarījis
   pārkāpumu, par kuru paredzēta transportlīdzekļu vadīšanas tiesību atņemšana. Šādā
   gadījumā transportlīdzekļa vadītājam ir aizliegts izmantot transportlīdzekļu
   vadīšanas tiesības un viņa transportlīdzekļa vadītāja apliecība aizturama līdz
   laikam, kad Valsts policijas amatpersona vai procesa virzītājs krimināllietā pieņem
   attiecīgu lēmumu.

   (2) Transportlīdzekļu vadīšanas tiesības nedrīkst izmantot, ja:

   1) beidzies transportlīdzekļa vadītāja apliecības derīguma termiņš, — līdz jaunas
   apliecības saņemšanai;

   2) mainījies transportlīdzekļa vadītāja vārds, uzvārds vai personas kods un 30 dienu
   laikā transportlīdzekļa vadītāja apliecība nav apmainīta, — līdz jaunas apliecības
   saņemšanai;

   3) par Ceļu satiksmes noteikumu pārkāpumu uzliktais naudas sods nav samaksāts gada
   laikā no soda uzlikšanas dienas, — līdz naudas soda samaksai;

   4) transportlīdzekļa vadītājs nav normatīvajos aktos noteiktajā termiņā veicis
   kārtējo veselības pārbaudi vai veselības pirmstermiņa pārbaudi, — līdz veselības
   pārbaudei;

   5) pārkāpumu uzskaites punktu sistēmas ietvaros transportlīdzekļa vadītājam ir
   piemērots ietekmēšanas līdzeklis — transportlīdzekļu vadīšanas tiesību izmantošanas
   aizliegums uz vienu gadu.

   (3) Par transportlīdzekļu vadīšanas tiesību izmantošanas aizliegumu izdara attiecīgu
   ierakstu transportlīdzekļu un to vadītāju valsts reģistrā, kā arī traktortehnikas un
   tās vadītāju informatīvajā sistēmā.

   (4) Ja transportlīdzekļa vadītājs pārkāpj noteikto vadīšanas tiesību izmantošanas
   aizliegumu, viņa transportlīdzekļa vadītāja apliecība tiek aizturēta.

   (08.07.2003. likuma redakcijā, kas stājas spēkā 01.01.2004.)

   30.^1 pants. Transportlīdzekļa vadītāja nosūtīšana uz veselības pirmstermiņa
   pārbaudi

   (1) Ministru kabinets nosaka, kādos gadījumos un kādā kārtībā transportlīdzekļa
   vadītājs nosūtāms uz veselības pirmstermiņa pārbaudi, kā arī personas, kuras nosūta
   viņu uz šo pārbaudi.

   (2) Transportlīdzekļa vadītāja veselības pirmstermiņa pārbaudes izdevumus sedz
   Ministru kabineta noteiktajā kārtībā.

   (15.02.2001. likuma redakcijā ar grozījumiem, kas izdarīti ar 08.07.2003. likumu,
   kas stājas spēkā 01.01.2004.)

   V nodaļa
   C1, D1, C un D kategorijas vadītāju apliecībām atbilstošu
   automobiļu vadītāju darba un atpūtas laiks

   31.pants. Prasības attiecībā uz transportlīdzekļu vadītāju darba un atpūtas laika
   ievērošanu

   (1) Prasības attiecībā uz darba un atpūtas laiku un tā uzskaiti transportlīdzekļu
   vadītājiem, kuri vada C1, D1, C un D kategorijas vadītāja apliecībai atbilstošu
   transportlīdzekli, nosaka Ministru kabinets.

   (2) Prasības šo kategoriju transportlīdzekļu aprīkošanai ar darba un atpūtas laika,
   braukšanas attāluma un ātruma reģistrēšanas kontrolierīcēm un šo ierīču lietošanas
   kārtību nosaka Ministru kabinets.

   (15.02.2001. likuma redakcijā, kas stājas spēkā 13.03.2001. Otrā daļa stājas spēkā
   01.07.2001. Sk. 15.02.2001. likuma Pārejas noteikumu.)

   32.pants. Pieļaujamais transportlīdzekļa vadīšanas ilgums

   (Izslēgts ar 08.07.2003. likumu, kas stājas spēkā 01.01.2004.)

   33.pants. Maksimālais pieļaujamais nepārtrauktas transportlīdzekļa vadīšanas ilgums

   (Izslēgts ar 08.07.2003. likumu, kas stājas spēkā 01.01.2004.)

   34.pants. Izņēmuma gadījumi

   Ievērojot ceļu satiksmes drošību, transportlīdzekļa vadītājs ārkārtējā situācijā
   (avārija, palīdzības sniegšana cietušajiem u.c.) noteiktā kārtībā drīkst atkāpties
   no šā likuma 31.panta prasībām, lai garantētu cilvēku, transportlīdzekļa vai kravas
   drošību.

   (Ar grozījumiem, kas izdarīti ar 08.07.2003. likumu, kas stājas spēkā 01.01.2004.)

   35.pants. Starptautiskie autotransporta pārvadājumi

   Veicot starptautiskos autotransporta pārvadājumus, transportlīdzekļa vadītāja darba
   un atpūtas laiku nosaka attiecīgi starptautiskie līgumi.

   VI nodaļa
   Ceļu satiksmes organizācija

   36.pants. Ceļu satiksmes organizācijas mērķis

   Ceļu satiksmes organizācijas mērķis ir nodrošināt nepārtrauktu, ritmisku un ātru
   ceļu satiksmes norisi, kā arī maksimāli garantēt tās drošību.

   37.pants. Ceļu satiksmes organizācijas pamatnoteikums

   Latvijā transportlīdzekļi pārvietojas pa ceļa labo pusi.

   38.pants. Ceļu satiksmes organizācijas tehniskie līdzekļi

   (1) Satiksmi uz ceļiem organizē ar ceļa zīmēm, ceļa apzīmējumiem, luksoforiem,
   transporta un gājēju plūsmas nožogojumiem un citiem tehniskajiem līdzekļiem, kas
   atbilst Latvijā obligāto standartu un citu normatīvu prasībām.

   (2) Satiksmes organizācijas tehnisko līdzekļu izvietošanu, uzstādīšanu un noņemšanu
   veic ceļa pārvaldītājs atbilstoši saskaņotajai projekta dokumentācijai vai
   saskaņojot ar Latvijas Autoceļu direkciju.

   (3) Ceļa pārvaldītājs ir atbildīgs par satiksmes organizācijas tehnisko līdzekļu
   savlaicīgu uzstādīšanu un to pastāvīgu atrašanos lietošanas kārtībā.

   (4) (Izslēgta ar 15.02.2001. likumu.)

   (Ar grozījumiem, kas izdarīti ar 15.02.2001. likumu, kas stājas spēkā 13.03.2001.)

   39.pants. Plānošana un projektēšana

   Plānojot pilsētu, apdzīvoto vietu un pilsētu dzīvojamo rajonu apbūvi, kā arī
   projektējot dzīvojamās mājas, sabiedriskās celtnes un citus objektus, nepieciešams
   paredzēt pasākumus, lai varētu nodrošināt ērtu un drošu satiksmi, pietiekamu
   transportlīdzekļu stāvvietu skaitu, iespēju piebraukt pie celtnēm un citiem
   objektiem.

   40.pants. Uz ceļa vai tā tiešā tuvumā veicamo darbību saskaņošana

   (1) Ja uz ceļa vai tā tiešā tuvumā paredzēts veikt darbības, kas var ietekmēt ceļu
   satiksmes drošību (rīkot masu vai sporta pasākumus, sniegt tirdzniecības vai citus
   pakalpojumus, izvietot reklāmas vai informācijas objektus, tirdzniecības,
   sabiedriskās ēdināšanas vai citu pakalpojumu objektus u.c.), šīs darbības jāsaskaņo
   Latvijas Autoceļu direkcijā, kā arī jāsaņem ceļa pārvaldītāja (īpašnieka) un zemes
   īpašnieka atļauja.

   (2) Noteikumus par reklāmas vai informācijas objektu izvietošanu gar ceļiem, kā arī
   kārtību, kādā saskaņojama reklāmas vai informācijas objektu izvietošana, nosaka
   Ministru kabinets.

   (3) Samaksu par reklāmas vai informācijas objektu izvietošanu valsts autoceļu
   nodalījuma joslā un samaksu par darbībām, ko veic Latvijas Autoceļu direkcija,
   saskaņojot reklāmas vai informācijas objektu izvietošanu gar ceļiem, nosaka
   satiksmes ministrs.

   (4) Masu vai sporta pasākumu rīkošana jāsaskaņo arī attiecīgajās teritoriālajās
   policijas iestādēs.

   (Ar grozījumiem, kas izdarīti ar 15.02.2001. un 08.07.2003. likumu, kas stājas spēkā
   01.01.2004.)

   41.pants. Ceļu satiksmes regulēšana un uzraudzība

   (1) Ceļu satiksmi regulē un uzrauga policijas darbinieki un citas likumos un citos
   normatīvajos aktos tam pilnvarotas personas.

   (2) Personām, kuras pilnvarotas aktīvi regulēt satiksmi uz ceļiem, kā arī personām,
   kuras uzrauga satiksmi, jābūt jebkurā diennakts laikā labi saredzamā attiecīgā
   formas tērpā ar gaismu atstarojoša materiāla elementiem un ar atšķirības zīmi, kā
   arī tām jābūt klāt dienesta apliecībai.

   42.pants. Uz ceļa strādājošo personu pienākumi

   (1) Personām, kas veic darbus uz ceļa braucamās daļas, jābūt jebkurā diennakts laikā
   labi saredzamā darba apģērbā ar gaismu atstarojoša materiāla elementiem.

   (2) Ceļu būvniecības un remontdarbu veicējs nodrošina, lai darba vietas uz ceļiem
   tiktu aprīkotas ar ceļa zīmēm, kā arī ierobežojošām un novirzošām ierīcēm atbilstoši
   Ministru kabineta noteiktajām prasībām.

   (3) Tumšajā diennakts laikā un nepietiekamas redzamības apstākļos jānodrošina šo
   vietu redzamība ar gaismu atstarojošu materiālu palīdzību. Gadījumus, kad papildus
   gaismu atstarojošiem materiāliem jālieto arī brīdinoši gaismas signāli, kā arī to
   pielietošanas kārtību nosaka tehniskie normatīvi.

   (Ar grozījumiem, kas izdarīti ar 15.02.2001. likumu, kas stājas spēkā 13.03.2001.)

   VII nodaļa
   Administratīvās atbildības īpatnības ceļu satiksmes drošību
   reglamentējošo normatīvo aktu pārkāpšanas gadījumos

   (Nodaļas nosaukums 08.07.2003. likuma redakcijā, kas stājas spēkā 01.01.2004.)

   43.pants. Administratīvais ceļu satiksmes pārkāpums

   Lai garantētu ceļu satiksmes drošību un aizsargātu cilvēku dzīvību, veselību un
   mantu, par ceļu satiksmes drošību reglamentējošo normatīvo aktu pārkāpšanu personas
   saucamas pie administratīvās atbildības.

   (08.07.2003. likuma redakcijā, kas stājas spēkā 01.01.2004.)

   43.^1 pants. Pārkāpumu uzskaites punktu sistēma

   (1) Lai ietekmētu transportlīdzekļu vadītāju uzvedību, veicinot transportlīdzekļu
   drošu vadīšanu un normatīvo aktu ievērošanu ceļu satiksmē, kā arī tāpēc, lai pēc
   iespējas mazāk būtu apdraudēta cilvēku dzīvība, veselība un manta, transportlīdzekļu
   vadītāju izdarītie administratīvie pārkāpumi tiek reģistrēti Sodu reģistrā, bet
   pārkāpumu uzskaites punkti — transportlīdzekļu un to vadītāju valsts reģistrā, kā
   arī traktortehnikas un tās vadītāju informatīvajā sistēmā.

   (2) Maksimālais reģistrējamo punktu skaits ir 10 punkti transportlīdzekļu
   vadītājiem, kuru transportlīdzekļu vadīšanas stāžs ir mazāks par diviem gadiem, un
   16 punkti — pārējiem transportlīdzekļu vadītājiem.

   (3) Maksimālais par vienu pārkāpumu reģistrējamais punktu skaits ir astoņi punkti.

   (4) Atbilstoši izdarītajam pārkāpumam reģistrētie punkti ir spēkā divus līdz piecus
   gadus atkarībā no pārkāpuma smaguma.

   (5) Atbilstoši pārkāpumu uzskaites punktu sistēmai transportlīdzekļu vadītājiem
   piemēro šādus ietekmēšanas līdzekļus:

   1) brīdinājums, nosūtot pa pastu transportlīdzekļa vadītājam informāciju par viņam
   reģistrēto punktu skaitu;

   2) apmācības kursi (semināri) ceļu satiksmes drošības jautājumos;

   3) apmācības kursi (semināri) drošas transportlīdzekļa vadīšanas jautājumos;

   4) eksāmens ceļu satiksmes drošības jautājumos;

   5) transportlīdzekļu vadīšanas iemaņu pārbaude;

   6) transportlīdzekļu vadīšanas tiesību izmantošanas aizliegums uz vienu gadu, ja
   sasniegts maksimālais uzskaites punktu skaits.

   (6) Transportlīdzekļa vadītājs zaudē transportlīdzekļu vadīšanas tiesības un atkal
   var tās iegūt ne agrāk kā pēc pieciem gadiem, ja viņam 10 gadu laikā atkārtoti
   piemērota tiesību atņemšana uz 12 vai vairāk mēnešiem vai transportlīdzekļu
   vadīšanas tiesību izmantošanas aizliegums par maksimālā uzskaites punktu skaita
   sasniegšanu.

   (7) Pārkāpumu uzskaites punktu sistēmas piemērošanas noteikumus, reglamentējot
   reģistrējamos pārkāpumus, pārkāpumiem atbilstošos uzskaites punktus, to noilgumu,
   pārkāpumu uzskaites punktu reģistrēšanas un dzēšanas kārtību, informācijas apmaiņas
   kārtību un kārtību, kādā reģistrā esošā informācija paziņojama transportlīdzekļa
   vadītājam, kā arī transportlīdzekļu vadītāju uzvedības ietekmēšanas līdzekļu
   piemērošanas kārtību nosaka Ministru kabinets.

   (08.07.2003. likuma redakcijā, kas stājas spēkā 01.01.2004.)

   43.^2 pants. Īpatnības administratīvajā procesā sakarā ar apstāšanās vai stāvēšanas
   noteikumu pārkāpšanu

   (1) Ja pārkāpti apstāšanās vai stāvēšanas noteikumi, bet transportlīdzekļa vadītājs
   neatrodas pārkāpuma izdarīšanas vietā, personas, kuras ir tiesīgas sastādīt
   administratīvā pārkāpuma protokolu un uzlikt sodu, sastāda protokolu — paziņojumu,
   kura formu un saturu nosaka Ministru kabinets.

   (2) Ja par apstāšanās vai stāvēšanas noteikumu pārkāpšanu uzliktais administratīvais
   sods nav samaksāts likumā noteiktajā termiņā, naudas sods piedzenams no
   transportlīdzekļa īpašnieka (valdītāja), izņemot gadījumu, kad pārkāpuma izdarīšanas
   brīdī transportlīdzeklis nav atradies īpašnieka (valdītāja) valdījumā citas personas
   prettiesisku darbību dēļ.

   (3) Kārtību, kādā noformējams protokols — paziņojums par uzlikto naudas sodu un
   nosūtāma informācija transportlīdzekļa īpašniekam (valdītājam, turētājam), kā arī
   naudas soda iekasēšanas un kontroles kārtību nosaka Ministru kabinets.

   (08.07.2003. likuma redakcijā, kas stājas spēkā 01.01.2004.)

   43.^3 pants. Transportlīdzekļa piespiedu pārvietošana

   (1) Transportlīdzekli var pārvietot piespiedu kārtā, novietojot to speciālā
   stāvvietā, ja:

   1) tā vadītājs atrodas alkohola reibumā, narkotisko vai citu apreibinošu vielu
   iespaidā vai viņam nav transportlīdzekļu vadīšanas tiesību, izņemot gadījumu, kad
   transportlīdzekļa vadītājs pilnvaro pasažieri vai citu klātesošo personu, kurai ir
   attiecīgas kategorijas transportlīdzekļu vadīšanas tiesības, vadīt šo
   transportlīdzekli tālāk;

   2) nav iespējams noskaidrot transportlīdzekļa piederību;

   3) transportlīdzeklim ir normatīvajos aktos noteiktie bojājumi, kuru dēļ tas
   nedrīkst braukt, izņemot gadījumu, kad bojājumus novērš transportlīdzekļa atrašanās
   vietā vai transportlīdzekli noteiktajā kārtībā pārvieto uz stāvvietu vai trūkumu
   novēršanas vietu;

   4) pārkāpti apstāšanās vai stāvēšanas noteikumi, bet vadītāja nav klāt un
   transportlīdzeklis novietots stāvēšanai:

   a) vietā, kur uzstādīta papildzīme "Strādā autoevakuators",

   b) uz tramvaja sliežu klātnes vai tās tiešā tuvumā un neļauj braukt tramvajam,

   c) pasažieru sabiedrisko transportlīdzekļu pieturvietā vai stāvvietā vai tās tiešā
   tuvumā un neļauj iebraukt vai izbraukt pasažieru sabiedriskajam transportlīdzeklim,

   d) tā, ka tas neļauj braukt citiem transportlīdzekļiem vai to braukšanai tiek radīti
   būtiski traucējumi (citu transportlīdzekļu vadītāji ir spiesti nobraukt no
   brauktuves vai iebraukt tajā ceļa pusē, kas paredzēta braukšanai pretējā virzienā),

   e) uz gājēju pārejas,

   f) pilnīgi vai daļēji uz ietves un gājēji tā dēļ ir spiesti iziet uz brauktuves,

   g) uz dzelzceļa pārbrauktuves;

   5) transportlīdzeklis novietots stāvēšanai apdzīvotās vietās pilnīgi vai daļēji uz
   brauktuves diennakts tumšajā laikā vai nepietiekamas redzamības apstākļos
   neapgaismotā ceļa posmā, kur apstāties aizliegts, tam nav iedegtas noteiktās ārējās
   apgaismes ierīces un tas citiem vadītājiem nav saredzams pietiekamā attālumā;

   6) transportlīdzeklis novietots stāvēšanai pilnīgi vai daļēji uz brauktuves ārpus
   apdzīvotām vietām diennakts tumšajā laikā vai nepietiekamas redzamības apstākļos un
   tam nav iedegtas noteiktās ārējās apgaismes ierīces;

   7) transportlīdzeklis Ministru kabineta noteiktajā kārtībā atzīstams par ilgstoši
   atstātu uz ceļa.

   (2) Transportlīdzekli no vietas, kur tas novietots stāvēšanai, uz citu —stāvēšanai
   atļautu vietu var pārvietot piespiedu kārtā saskaņā ar pašvaldības pilnvarotas
   amatpersonas lēmumu vai Valsts policijas priekšnieka rīkojumu no ielām:

   1) kuras nepieciešams atbrīvot oficiālo valsts vizīšu vai citu pasākumu
   nodrošināšanai;

   2) kurās paredzēts veikt ceļu būvniecības vai remonta darbus.

   (3) Transportlīdzekli no vietas, kur tas novietots stāvēšanai, uz citu —stāvēšanai
   atļautu vietu saskaņā ar ceļa pārvaldītāja vai attiecīga avārijas vai glābšanas
   dienesta amatpersonas lēmumu var pārvietot piespiedu kārtā īslaicīgu ceļu
   uzturēšanas (piemēram, sniega novākšanas), remonta vai avārijas seku likvidēšanas
   darbu vai glābšanas darbu veikšanas gadījumā.

   (4) Transportlīdzekļu piespiedu pārvietošanas kārtību nosaka Ministru kabinets.

   (08.07.2003. likuma redakcijā, kas stājas spēkā 01.01.2004.)

   43.^4 pants. Braukšanas ātruma kontrole

   Noteiktā braukšanas ātruma ievērošanu kontrolē Ceļu policija ar šim nolūkam
   paredzētām mērierīcēm, kas atbilst Ministru kabineta noteiktajām prasībām.

   (08.07.2003. likuma redakcijā, kas stājas spēkā 01.01.2004.)

   43.^5 pants. Alkohola reibuma, narkotisko vai citu apreibinošu vielu iespaida
   konstatēšana

   (1) Lai konstatētu alkohola reibumu, Valsts policijas darbinieki un Valsts
   robežsardzes darbinieki (uz valsts robežas) ir tiesīgi pārbaudīt transportlīdzekļa
   vadītāja izelpoto gaisu ar šim nolūkam paredzētu mēraparātu, kas atbilst Ministru
   kabineta noteiktajām prasībām, vai nogādāt transportlīdzekļa vadītāju medicīnas
   iestādē šādas pārbaudes veikšanai, ja ir pamatotas aizdomas, ka viņš ir alkohola
   reibumā, bet izelpotā gaisa pārbaudi nav iespējams veikt vai transportlīdzekļa
   vadītājs nepiekrīt tās rezultātiem. Kārtību, kādā nosakāma alkohola koncentrācija
   asinīs un izelpotajā gaisā, nosaka Ministru kabinets.

   (2) Lai konstatētu narkotisko vai citu apreibinošu vielu iespaidu, Valsts policijas
   darbinieki nogādā transportlīdzekļa vadītāju medicīnas iestādē pārbaudes veikšanai,
   ja ir pamatotas aizdomas par narkotisko vai citu apreibinošu vielu lietošanu
   (vadītāja uzvedība, runas veids, kustību koordinācija). Narkotisko vai citu
   apreibinošu vielu iespaida konstatēšanas kārtību nosaka Ministru kabinets.

   (08.07.2003. likuma redakcijā, kas stājas spēkā 01.01.2004.)

   43.^6 pants. Pārkāpumu fiksēšana ar tehniskiem līdzekļiem, neapturot
   transportlīdzekli

   (1) Pārkāpumus var fiksēt, neapturot transportlīdzekli un izmantojot tehniskus
   līdzekļus (fotoiekārtas vai videoiekārtas), kas atbilst Ministru kabineta
   noteiktajām prasībām. Kārtību, kādā izmanto tehniskos līdzekļus (fotoiekārtas vai
   videoiekārtas), nosaka Ministru kabinets.

   (2) Ja nav noskaidrots transportlīdzekļa vadītājs, kas vadīja transportlīdzekli
   pārkāpuma izdarīšanas brīdī, administratīvo sodu par konstatēto pārkāpumu piemēro
   transportlīdzekļa īpašniekam (turētājam), izņemot gadījumu, kad pārkāpuma
   izdarīšanas brīdī transportlīdzeklis nav atradies īpašnieka valdījumā citas personas
   prettiesisku darbību dēļ un kad par pārkāpumu piemērojamais administratīvais sods ir
   transportlīdzekļu vadīšanas tiesību atņemšana.

   (08.07.2003. likuma redakcijā, kas stājas spēkā 01.01.2004. Otrā daļa stājas spēkā
   01.01.2006. Sk. 08.07.2004. likuma Pārejas noteikumus.)

   44.pants. Zaudējuma atlīdzināšana

   (1) Šā likuma vai citu ceļu satiksmes drošību reglamentējošu aktu pārkāpuma
   rezultātā nodarītais zaudējums ir jāatlīdzina.

   (2) Par transportlīdzekļa ekspluatācijas rezultātā nodarīto zaudējumu atbild
   transportlīdzekļa īpašnieks vai valdītājs, ja viņš nepierāda, ka zaudējums radies
   nepārvaramas varas dēļ, ar paša cietušā nodomu vai cietušā rupjas neuzmanības dēļ
   vai arī citu iemeslu dēļ, kuri saskaņā ar likumu atbrīvo no atbildības par zaudējuma
   atlīdzību. Kopīpašnieki un līdzmantinieki par nodarīto zaudējumu atbild solidāri.

   (3) Gadījumos, kad transportlīdzeklis ir nodots turētājam, par nodarītajiem
   zaudējumiem atbild turētājs, ja viņš nav vienojies ar īpašnieku par citādu zaudējumu
   segšanas kārtību. Tomēr, ja turētājs atrodas prombūtnē (ārpus valsts robežām), nav
   zināma viņa dzīvesvieta vai pilnīga zaudējumu piedziņa no viņa nav iespējama, par
   zaudējumu atbild transportlīdzekļa īpašnieks.

   (4) Ja transportlīdzeklis izgājis no īpašnieka, valdītāja vai turētāja valdījuma
   nevis viņa paša vainas dēļ, bet gan citas personas prettiesisku darbību rezultātā,
   par nodarīto zaudējumu atbild šī persona. Ja arī īpašnieka, valdītāja vai turētāja
   uzvedībai nav attaisnojuma, nodarītos zaudējumus atlīdzināt var prasīt kā no
   personas, kas lietojusi transportlīdzekli, tā arī no īpašnieka, valdītāja vai
   turētāja atbilstoši katra vainas pakāpei.

   (5) Civiltiesiskās atbildības apdrošināšanas gadījumā trešajai personai nodarīto
   zaudējumu atlīdzināšanas kārtību regulē atsevišķs likums par civiltiesiskās
   atbildības obligāto apdrošināšanu.

   VIII nodaļa
   Papildu noteikumi

   45.pants. Izņēmuma gadījumi

   (1) Aizliegts izsniegt speciālas atļaujas, kas dod tiesības atkāpties no šā likuma
   un Ceļu satiksmes noteikumu prasībām.

   (2) Atsevišķos gadījumos pasta un inkasācijas transportlīdzekļiem ar speciālām
   Satiksmes ministrijā un Iekšlietu ministrijā saskaņotām caurlaidēm, pildot darba
   uzdevumus, ir tiesības neievērot apstāšanās un stāvēšanas noteikumus, kā arī ceļa
   zīmju "Braukt aizliegts", "Mehāniskajiem transportlīdzekļiem braukt aizliegts" un
   "Kravas automobiļiem braukt aizliegts" prasības.

   (3) Šajā likumā noteiktajā kārtībā saskaņotajos sporta pasākumos ir pieļaujamas
   atkāpes no Ceļu satiksmes noteikumiem tiktāl, ciktāl to nosaka sporta pasākumus
   reglamentējošie akti.

   (Ar grozījumiem, kas izdarīti ar 08.07.2003. likumu, kas stājas spēkā 01.01.2004.)

   46.pants. Noteikumu spēks attiecībā uz ārvalstu pilsoņiem un bezvalstniekiem

   Šis likums, Ceļu satiksmes noteikumi un citi normatīvie akti, kas regulē attiecības
   ceļu satiksmes drošības jomā, attiecas arī uz ārvalstīs reģistrētajiem
   transportlīdzekļiem, kā arī to īpašniekiem, vadītājiem un citiem ceļu satiksmes
   dalībniekiem, tiem atrodoties Latvijas teritorijā, ja starptautiskajos līgumos, kuru
   dalībvalsts ir Latvija, nav paredzēts citādi.

   47.pants. Noteikumi transportlīdzekļu vadītājiem, kas ierodas Latvijā no ārvalstīm
   vai ieved Latvijā transportlīdzekļus

   (1) Transportlīdzekļa vadītājam, kas ierodas Latvijā no ārvalstīm, atļauts vadīt
   transportlīdzekli, ja viņam ir klāt Eiropas Savienības dalībvalsts izsniegta
   vadītāja apliecība vai vadītāja apliecība, kurā norādītas 1968.gada Konvencijā par
   ceļu satiksmi noteiktās vadītāja kategorijas.

   (2) Transportlīdzekļa vadītājam, kurš ierodas Latvijā no ārvalstīm un uzturas
   Latvijā ilgāk par sešiem mēnešiem, noteiktā kārtībā jāapmaina transportlīdzekļa
   vadītāja apliecība, izņemot Eiropas Savienības dalībvalsts izsniegtu vadītāja
   apliecību, kā arī personas, kas bauda diplomātiskās vai konsulārās imunitātes un
   privilēģijas.

   (3) Ārvalstu pilsoņiem vai bezvalstniekiem no ārvalstīm uz laiku ievestie mehāniskie
   transportlīdzekļi un to piekabes, kas atrodas Latvijā ilgāk par trim mēnešiem un
   piedalās ceļu satiksmē, noteiktā kārtībā jāreģistrē Ceļu satiksmes drošības
   direkcijā, bet traktortehnika — Valsts tehniskās uzraudzības inspekcijā.

   (4) Šā panta pirmās un otrās daļas noteikumi nav piemērojami ārvalstu bruņoto spēku
   sastāvā esošajām personām, kuras Latvijas Republikā pilda dienesta pienākumus
   starptautiskās sadarbības ietvaros.

   (Ar grozījumiem, kas izdarīti ar 20.06.2000. likumu, kas stājas spēkā 19.07.2000.)

   48.pants. Starptautisko līgumu piemērošana

   Ja Saeimas apstiprinātā starptautiskajā līgumā paredzēti citādi noteikumi nekā šajā
   likumā, piemērojami starptautiskā līguma noteikumi.

   Pārejas noteikumi

   1. (Izslēgts ar 08.07.2003. likumu, kas stājas spēkā 01.01.2004.)

   2. Ar šā likuma spēkā stāšanos spēku zaudē Satversmes 81.panta kārtībā izdotie
   Ministru kabineta 1997.gada 7.aprīļa noteikumi nr.135 "Noteikumi par ceļu satiksmi"
   (Latvijas Republikas Saeimas un Ministru Kabineta Ziņotājs, 1997, 10., 18.nr.).

   3. Likuma 10. un 21.pantā noteiktās prasības attiecībā uz personām, kuru pastāvīgā
   dzīvesvieta ir Latvijā un kuras līdz šo prasību spēkā stāšanās dienai Latvijā lieto
   ārvalstīs reģistrētus transportlīdzekļus, izpildāmas līdz 2000.gada 1.augustam.

   (20.06.2000. likuma redakcijā, kas stājas spēkā 19.07.2000.)

   Likums Saeimā pieņemts 1997.gada 1.oktobrī.
   Valsts prezidenta vietā
   Saeimas priekšsēdētāja biedrs A.Ameriks
   Rīgā 1997.gada 21.oktobrī
   PIEZĪMES

   15.02.2001. likuma "Grozījumi Ceļu satiksmes likumā"
   Pārejas noteikums:
   "Grozījumi likuma 30.pantā un 31.panta otrā daļa stājas spēkā 2001.gada 1.jūlijā."

   08.07.2004. likuma " Grozījumi Ceļu satiksmes likumā"
   Pārejas noteikumi:
   "1. Grozījumi likuma 1.panta 12. un 30.punktā, 10.panta pirmajā un sestajā daļā,
   23.panta otrās daļas 2. un 17.punktā, 23.panta trešā un ceturtā daļa, grozījumi
   24.panta pirmās daļas 2. un 3.punktā stājas spēkā 2004.gada 1.maijā.
   (Minētie grozījumi, izņemot grozījumus 23.panta otrās daļas 17.punktā un 23.panta
   trešo un ceturto daļu, iekļauti likuma redakcijā uz 01.05.2004.)
   2. Ministru kabinets ne vēlāk kā līdz 2004.gada 1.jūlijam izdod noteikumus, kas
   paredzēti likuma 3.panta otrajā daļā, 6.panta trešajā daļā, 10.panta pirmajā daļā,
   14.^1 pantā, 15.panta otrajā un sestajā daļā, 16.panta septītajā daļā, 22.panta
   otrajā un ceturtajā daļā, 30.1 panta pirmajā daļā, 40.panta otrajā daļā, 43.^1 panta
   septītajā daļā, 43.^2 panta pirmajā un trešajā daļā, 43.^3 panta pirmās daļas
   7.punktā un ceturtajā daļā, 43.^4 pantā, 43.^5 panta pirmajā un otrajā daļā un 43.^6
   panta pirmajā daļā.
   3. Līdz pārejas noteikumu 2.punktā minēto Ministru kabineta noteikumu spēkā stāšanās
   dienai, bet ne ilgāk kā līdz 2004.gada 1.jūlijam piemērojami spēkā esošie normatīvie
   akti, ciktāl tie nav pretrunā ar šo likumu.
   4. Likuma 43.^6 panta otrā daļa stājas spēkā 2006.gada 1.janvārī."
   © Oficiālais izdevējs "Latvijas Vēstnesis"
