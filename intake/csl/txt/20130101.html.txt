   [IMG]
   Publicēts:
   "Latvijas Vēstnesis", 274/276 (989/991), 21.10.1997., "Ziņotājs", 22, 27.11.1997.
   Izdevējs: SaeimaVeids: likumsPieņemts: 01.10.1997.Stājas spēkā: 04.11.1997.
   Attēlotā redakcija: 01.01.2013. - 01.04.2013. Vēsturiskā
   Grozījumi:
   20.12.1999. likums / LV, 7 (1918), 10.01.2000. / Stājas spēkā 24.01.2000.
   20.06.2000. likums / LV, 250/251 (2161/2162), 05.07.2000. / Stājas spēkā 19.07.2000.
   17.07.2000. likums / LV, 263/265 (2174/2176), 19.07.2000. / Stājas spēkā 19.07.2000.
   15.02.2001. likums / LV, 32 (2419), 27.02.2001. / Stājas spēkā 13.03.2001.
   08.07.2003. likums / LV, 107 (2872), 23.07.2003. / Stājas spēkā 01.01.2004.
   26.05.2005. likums / LV, 94 (3252), 15.06.2005. / Stājas spēkā 29.06.2005.
   15.12.2005. likums / LV, 209 (3367), 29.12.2005. / Stājas spēkā 01.01.2006.
   19.12.2006. likums / LV, 207 (3575), 29.12.2006. / Stājas spēkā 01.01.2007.
   15.02.2007. likums / LV, 36 (3612), 01.03.2007. / Stājas spēkā 15.03.2007.
   27.09.2007. likums / LV, 160 (3736), 04.10.2007. / Stājas spēkā 01.06.2008.
   15.05.2008. likums / LV, 82 (3866), 28.05.2008. / Stājas spēkā 01.01.2009.
   14.11.2008. likums / LV, 187 (3971), 02.12.2008. / Stājas spēkā 01.01.2009.
   19.02.2009. likums / LV, 35 (4021), 04.03.2009. / Stājas spēkā 18.03.2009.
   12.06.2009. likums / LV, 96 (4082), 19.06.2009. / Stājas spēkā 01.07.2009.
   13.05.2010. likums / LV, 86 (4278), 01.06.2010. / Stājas spēkā 15.06.2010.
   09.09.2010. likums / LV, 151 (4343), 23.09.2010. / Stājas spēkā 01.01.2011.
   03.03.2011. likums / LV, 46 (4444), 23.03.2011. / Stājas spēkā 06.04.2011.
   09.06.2011. likums / LV, 99 (4497), 29.06.2011. / Stājas spēkā 13.07.2011.
   15.12.2011. likums / LV, 201 (4599), 22.12.2011. / Stājas spēkā 01.01.2012.
   15.12.2011. likums / LV, 204 (4602), 29.12.2011. / Stājas spēkā 01.01.2012.
   23.02.2012. likums / LV, 41 (4644), 13.03.2012. / Stājas spēkā 27.03.2012.
   29.11.2012. likums / LV, 200 (4803), 20.12.2012. / Stājas spēkā 01.01.2013.
   Satura rādītājs:
     * I nodaļa Vispārīgie noteikumi
          * 1.pants. Likumā lietotie termini
          * 2.pants. Likuma mērķis
          * 3.pants. Ceļu satiksmes tiesiskais pamats
          * 4.pants. Ceļu satiksmes pārvalde un šā likuma izpildes nodrošināšana
          * 4.^1 pants. Transportlīdzekļu un to numurēto agregātu tirdzniecība
     * II nodaļa Satiksmes drošības pamatnoteikumi uz ceļiem
          * 5.pants. Prasības attiecībā uz ceļu aprīkošanu
          * 6.pants. Ceļa pārvaldītāja pienākumi
          * 7.pants. Ceļu būvniecības, remonta un rekonstrukcijas projektēšana
          * 8.pants. Satiksmes ierobežošana vai aizliegums
     * III nodaļa Transportlīdzekļi un to reģistrācija
          * 9.pants. Transportlīdzekļu izmantošana ceļu satiksmē
          * 10.pants. Transportlīdzekļu reģistrācija
          * 10.^1 pants. Valsts nodeva par Valsts tehniskās uzraudzības aģentūrā
            reģistrējamo transportlīdzekļu reģistrāciju
          * 10.^2 pants. Velosipēdu reģistrācija
          * 11.pants. Transportlīdzekļu reģistrēšanai nepieciešamie dokumenti
          * 12.pants. Īpašuma tiesības apliecinoši dokumenti
          * 13.pants. Transportlīdzekļa reģistrācijas apliecība
          * 14.pants. Transportlīdzekļa atsavināšanas, reģistrācijas un citu
            aizliegumu, kā arī komercķīlas atzīmes reģistrācija
          * 14.^1 pants. Transportlīdzekļu un to vadītāju valsts reģistrā esošās
            informācijas pieejamība
          * 15.pants. Transportlīdzekļu izgatavošana un pārbūve
          * 15.^1 pants. Transportlīdzekļu un to sastāvdaļu atbilstības novērtēšana
          * 16.pants. Transportlīdzekļu valsts tehniskā apskate un transportlīdzekļu
            tehniskā kontrole
          * 17.pants. Operatīvie transportlīdzekļi
          * 18.pants. Aizliegums piedalīties ceļu satiksmē
     * IV nodaļa Ceļu satiksmes dalībnieku pienākumi un tiesības
          * 19.pants. Ceļu satiksmes dalībnieku vispārīgie pienākumi un tiesības
          * 20.pants. Transportlīdzekļu īpašnieku, valdītāju un turētāju pienākumi un
            tiesības
          * 21.pants. Pilnvarojumi darbībām ar transportlīdzekļiem
          * 22.pants. Transportlīdzekļu vadītāju apmācība un vadītāja apliecības
            izsniegšana
          * 23.pants. Transportlīdzekļu vadītāja apliecību kategorijas un šīm
            kategorijām atbilstošie transportlīdzekļi
          * 24.pants. Transportlīdzekļu vadītāju un atsevišķu kategoriju ceļu satiksmes
            dalībnieku vecuma ierobežojumi
          * 25.pants. Transportlīdzekļu vadītāja pienākumi
          * 26.pants. Transportlīdzekļu vadīšanas tiesības
          * 27.pants. Ceļu satiksmes dalībnieku rīcība ceļu satiksmes negadījumos
          * 28.pants. Transportlīdzekļu vadīšanas aizliegums
          * 29.pants. Transportlīdzekļu vadīšanas tiesību atņemšana
          * 30.pants. Transportlīdzekļu vadīšanas tiesību izmantošanas aizliegums
          * 30.^1 pants. Veselības pārbaudes transportlīdzekļu vadītājiem un personām,
            kuras vēlas iegūt transportlīdzekļu vadītāju kvalifikāciju
     * V nodaļa Transportlīdzekļu apkalpes locekļu darba laiks
          * 31.pants. Prasības attiecībā uz transportlīdzekļu apkalpes locekļu darba
            laika organizēšanu, ievērošanu un uzskaiti
          * 31.^1 pants. Transportlīdzekļa vadītāja darba un atpūtas laika, braukšanas
            attāluma un ātruma reģistrēšanas kontrolierīču uzstādīšana
          * 31.^2 pants. Transportlīdzekļu apkalpes locekļu darba laika ilgums
          * 32.pants. Pieļaujamais transportlīdzekļa vadīšanas ilgums
          * 33.pants. Maksimālais pieļaujamais nepārtrauktas transportlīdzekļa
            vadīšanas ilgums
          * 34.pants. Izņēmuma gadījumi
          * 35.pants. Starptautiskie autotransporta pārvadājumi
     * VI nodaļa Ceļu satiksmes organizācija
          * 36.pants. Ceļu satiksmes organizācijas mērķis
          * 37.pants. Ceļu satiksmes organizācijas pamatnoteikums
          * 38.pants. Ceļu satiksmes organizācijas tehniskie līdzekļi
          * 39.pants. Plānošana un projektēšana
          * 40.pants. Uz ceļa vai tā tiešā tuvumā veicamo darbību saskaņošana
          * 41.pants. Ceļu satiksmes regulēšana un uzraudzība
          * 42.pants. Uz ceļa strādājošo personu pienākumi
     * VI^1 nodaļa Inteliģentās transporta sistēmas
          * 42.^1 pants. Inteliģento transporta sistēmu mērķis un darbība
     * VII nodaļa Administratīvās atbildības īpatnības ceļu satiksmes drošību
       reglamentējošo normatīvo aktu pārkāpšanas gadījumos
          * 43.pants. Administratīvais ceļu satiksmes pārkāpums
          * 43.^1 pants. Pārkāpumu uzskaites punktu sistēma
          * 43.^2 pants. Īpatnības administratīvo pārkāpumu lietās sakarā ar apstāšanās
            vai stāvēšanas noteikumu pārkāpšanu
          * 43.^3 pants. Transportlīdzekļa piespiedu pārvietošana
          * 43.^4 pants. Braukšanas ātruma kontrole
          * 43.^5 pants. Alkohola reibuma, narkotisko vai citu apreibinošu vielu
            ietekmes konstatēšana
          * 43.^6 pants. Īpatnības administratīvo pārkāpumu lietās attiecībā uz
            pārkāpumiem, kuri fiksēti ar tehniskiem līdzekļiem, neapturot
            transportlīdzekli
          * 43.^7 pants. Pakalpojuma — pārkāpumu fiksēšana ar tehniskajiem līdzekļiem,
            neapturot transportlīdzekli, — nodrošināšana
          * 44.pants. Zaudējuma atlīdzināšana
     * VIII nodaļa Papildu noteikumi
          * 45.pants. Izņēmuma gadījumi
          * 46.pants. Noteikumu spēks attiecībā uz ārvalstu pilsoņiem un
            bezvalstniekiem
          * 47.pants. Noteikumi transportlīdzekļu vadītājiem, kas ierodas Latvijā no
            ārvalstīm vai ieved Latvijā transportlīdzekļus
          * 48.pants. Starptautisko līgumu piemērošana
     * Pārejas noteikumi
          * 1. punkts
          * 2. punkts
          * 3. punkts
          * 4. punkts
          * 5. punkts
          * 6. punkts
          * 7. punkts
          * 8. punkts
          * 9. punkts
          * 10. punkts
          * 11. punkts
          * 12. punkts
          * 13. punkts
          * 14. punkts
          * 15. punkts
          * 16. punkts
          * 17. punkts
          * 18. punkts
          * 19. punkts
          * 20. punkts
          * 21. punkts
          * 22. punkts
          * 23. punkts
          * 24. punkts
          * 25. punkts
          * 26. punkts
          * 27. punkts
          * 28. punkts
          * 29. punkts
     * Informatīva atsauce uz Eiropas Savienības direktīvām
   Saeima ir pieņēmusi un Valsts
   prezidents izsludina šādu likumu:
   Ceļu satiksmes likums
   I nodaļa
   Vispārīgie noteikumi

   1.pants. Likumā lietotie termini

   Likumā ir lietoti šādi termini:

   1) ceļa īpašnieks — valsts, pašvaldība, fiziskā vai juridiskā persona, kurai
   attiecīgais ceļš pieder uz īpašuma tiesību pamata;

   2) ceļa pārvaldītājs — īpašnieks vai cita fiziskā vai juridiskā persona, kurai
   attiecīgais ceļš nodots pārvaldījumā (pārziņā);

   3) ceļš — jebkura satiksmei izbūvēta teritorija (autoceļš, iela, prospekts,
   šķērsiela un tamlīdzīgas teritorijas visā platumā, ieskaitot brauktuvi, ietves,
   nomales, sadalošās joslas un saliņas). Ceļa kompleksā ietilpst ceļš, mākslīgās būves
   (tilti, satiksmes pārvadi, tuneļi, caurtekas, ūdens novadīšanas ietaises, atbalsta
   sienas un citas būves), ceļu inženierbūves (pasažieru sabiedrisko transportlīdzekļu
   pieturvietas un paviljoni, bremzēšanas un paātrinājuma joslas, transportlīdzekļu
   stāvvietas, atpūtas laukumi, veloceliņi un ietves, ceļu sakaru un apgaismojuma
   līnijas un citas inženierbūves), satiksmes organizācijas tehniskie līdzekļi (ceļa
   zīmes, luksofori, signālstabiņi, aizsargbarjeras, gājēju barjeras, vertikālie un
   horizontālie ceļa apzīmējumi un citi tehniskie līdzekļi);

   4) ceļu drošības audits — neatkarīga un sistemātiska projektu (arī būvprojektu) un
   ceļu tīkla pārbaudes procedūra, kurā no satiksmes drošības viedokļa novērtē
   potenciālās bīstamās vietas, kur var veidoties konfliktsituācijas, kā arī esošās
   bīstamās vietas un posmus un par kuras rezultātiem sastāda audita atzinumu;

   5) ceļu satiksme — attiecības, kas rodas, pārvietojoties pa ceļiem ar
   transportlīdzekļiem vai bez tiem;

   6) ceļu satiksmes dalībnieks — jebkura persona, kas atrodas uz ceļa vai tieši
   piedalās ceļu satiksmē;

   7) ceļu satiksmes negadījums — ceļu satiksmē noticis nelaimes gadījums, kurā
   iesaistīts vismaz viens transportlīdzeklis un kura rezultātā cilvēks gājis bojā,
   viņam nodarīti miesas bojājumi vai arī nodarīti zaudējumi fiziskās vai juridiskās
   personas mantai vai videi, kā arī citā vietā, kur iespējama transportlīdzekļa
   braukšana, noticis negadījums, kurā iesaistīts transportlīdzeklis;

   8) Ceļu satiksmes noteikumi — Ministru kabineta normatīvais akts, kas nosaka ceļu
   satiksmes kārtību un ir saistošs visām fiziskajām un juridiskajām personām;

   9) diennakts tumšais laiks — laiks no vakara krēslas iestāšanās līdz rīta krēslas
   izzušanai;

   10) gājējs — persona, kas pārvietojas pa ceļu kājām vai invalīdu ratiņos. Šis
   termins neattiecas uz personām, kas veic darbus uz brauktuves, un uz satiksmes
   regulētājiem;

   10^1) inteliģentās transporta sistēmas — sistēmas, kurās informācijas un sakaru
   tehnoloģijas izmanto autotransporta jomā (ietverot infrastruktūru,
   transportlīdzekļus un ceļu lietotājus), satiksmes un mobilitātes pārvaldībā, kā arī
   lai nodrošinātu saskarni ar citiem transporta veidiem;

   11) mehāniskais transportlīdzeklis — pašgājējs transportlīdzeklis, kas pārvietojas
   pa ceļu ar savu enerģiju (tai skaitā traktortehnika un trolejbuss), izņemot sliežu
   transportlīdzekļus;

   12) mopēds — divriteņu vai trīsriteņu mehāniskais transportlīdzeklis, kura motora
   darba tilpums nepārsniedz 50 kubikcentimetrus (dzirksteļaizdedzes tipa motoriem) vai
   kura maksimālā jauda nepārsniedz 4 kW (elektromotoriem vai cita veida iekšdedzes
   tipa motoriem) un konstrukcijā paredzētais maksimālais ātrums pārsniedz 25
   kilometrus stundā, bet nepārsniedz 45 kilometrus stundā, kā arī četrriteņu
   mehāniskais transportlīdzeklis, kura pašmasa nepārsniedz 350 kilogramus (neskaitot
   akumulatoru masu elektrotransportlīdzekļiem), motora darba tilpums nepārsniedz 50
   kubikcentimetrus (dzirksteļaizdedzes tipa motoriem) vai kura maksimālā jauda
   nepārsniedz 4 kW (elektromotoriem vai cita veida iekšdedzes tipa motoriem) un
   konstrukcijā paredzētais maksimālais ātrums nepārsniedz 45 kilometrus stundā;

   13) motocikls — divriteņu mehāniskais transportlīdzeklis (ar blakusvāģi vai bez tā),
   kura motora darba tilpums pārsniedz 50 kubikcentimetrus un konstrukcijā paredzētais
   maksimālais ātrums pārsniedz 45 kilometrus stundā. Šis termins attiecas arī uz
   sniega motocikliem;

   14) nepietiekama redzamība — tādi laikapstākļi (migla, lietus, sniegs un tamlīdzīgi
   apstākļi), kuru dēļ redzamība uz ceļa ir tuvāka par 300 metriem, arī mijkrēslis;

   15) operatīvais transportlīdzeklis — mehāniskais transportlīdzeklis, kuram noteiktā
   kārtībā piešķirts operatīvā transportlīdzekļa statuss un kurš piedalās ceļu satiksmē
   ar iedegtu mirgojošu zilu vai zilu un sarkanu bākuguni un ieslēgtu speciālu skaņas
   signālu;

   15^1) palīgmotors — motors, kas iebūvēts transportlīdzeklī vai uzstādīts uz tā, taču
   netiek izmantots transportlīdzekļa piedziņā;

   16) pasažieris — persona, kas atrodas transportlīdzeklī vai uz tā (izņemot
   transportlīdzekļa vadītāju), kā arī persona, kas iekāpj transportlīdzeklī vai uzkāpj
   uz tā, izkāpj no transportlīdzekļa vai nokāpj no tā;

   17) pašmasa — atbilstoši valsts standartam nokomplektēta transportlīdzekļa masa kopā
   ar vadītāju, bet bez pasažieriem un kravas;

   18) piekabe (puspiekabe) — transportlīdzeklis, kas paredzēts braukšanai savienojumā
   ar mehānisko transportlīdzekli. Šis termins neattiecas uz motociklu blakusvāģiem;

   19) pilna masa — izgatavotāja noteikta transportlīdzekļa maksimālā pieļaujamā masa
   kopā ar vadītāju, pasažieriem un kravu. Vilcējam ar piekabi pilna masa ir vilcēja un
   piekabes pilnu masu summa, bet vilcējam ar puspiekabi — vilcēja pašmasas, pasažieru
   masas un puspiekabes pilnas masas summa;

   19^1) specializētais tūristu transportlīdzeklis — mehāniskais transportlīdzeklis,
   kas savienojumā ar vienu vai vairākām pasažieru pārvadāšanai paredzētām piekabēm
   brauc pa noteiktu maršrutu;

   19^2) speciālā traktortehnika — traktortehnika, kuru ražotājs nav paredzējis
   izmantošanai ceļu satiksmē;

   20) starptautiskie autotransporta pārvadājumi — jebkuri pārvadājumi ar
   autotransporta līdzekļiem, šķērsojot vismaz vienas valsts robežu;

   21) traktortehnika — pašgājējs transportlīdzeklis uz riteņiem vai kāpurķēdēm, kurš
   pārvietojas ar savu enerģiju, kuram ir vismaz divas asis, kura galvenā funkcija ir
   vilce, kurš ir īpaši izstrādāts, lai vilktu, stumtu, pārvietotu vai darbinātu
   konkrētas ierīces, mašīnas vai piekabes, un kura izmantošana cilvēku vai kravu
   pārvadāšanai pa ceļiem vai cilvēku vai kravu pārvadāšanai izmantojamu
   transportlīdzekļu vilkšanai pa ceļiem ir tikai sekundāra funkcija;

   22) tramvajs — transportlīdzeklis, kas paredzēts braukšanai pa sliedēm savienojumā
   ar ārēju elektroenerģijas padeves avotu. Šis termins neattiecas uz
   elektrovilcieniem;

   23) transportlīdzeklis — ierīce, kas pēc savas konstrukcijas paredzēta braukšanai pa
   ceļiem ar motora palīdzību vai bez motora;

   23^1) transportlīdzekļa apkalpes loceklis — persona, kura vada transportlīdzekli vai
   atrodas tajā, lai veiktu pasažieru vai kravas komercpārvadājumu vai pašpārvadājumu
   tās fiziskās vai juridiskās personas uzdevumā, kura to nodarbina;

   24) transportlīdzekļa īpašnieks — fiziskā vai juridiskā persona, kurai pieder
   transportlīdzeklis. Par valsts vai pašvaldības transportlīdzekļa īpašnieku šā likuma
   izpratnē uzskatāma tiešā vai pastarpinātā valsts pārvaldes iestāde, uz kuras vārda
   transportlīdzeklis reģistrēts;

   24^1) transportlīdzekļa tehniskais stāvoklis — transportlīdzekļa (kopumā) un
   atsevišķu tā sistēmu, sastāvdaļu un parametru tehniskais stāvoklis un ekspluatācijas
   īpašības, kā arī transportlīdzekļa nodrošinājums ar normatīvajos aktos paredzēto
   transportlīdzekļa aprīkojumu;

   25) transportlīdzekļa turētājs — fiziskā vai juridiskā persona, kura uz tiesiska
   pamata (mantas īres, nomas, patapinājuma līgums u.c.) lieto transportlīdzekli. Par
   transportlīdzekļa turētāju nav uzskatāma persona, kas transportlīdzekli lieto uz
   dienesta vai darba tiesisko attiecību pamata;

   26) transportlīdzekļa uzskaites tehniskie dati — tehnisko datu kopums, kas
   nepieciešams transportlīdzekļa reģistrācijai;

   27) transportlīdzekļa vadītāja veselības pirmstermiņa pārbaude — veselības pārbaude,
   lai noteiktu medicīnisko pretindikāciju esamību, ja transportlīdzekļa vadītājs
   transportlīdzekli ir vadījis alkoholisko dzērienu, narkotisko, psihotropo vai citu
   apreibinošu vielu ietekmē vai ir pamatotas aizdomas, ka transportlīdzekļa vadītājam
   ir medicīniskās pretindikācijas transportlīdzekļa vadīšanai (slimība, trauma);

   28) transportlīdzekļa vadītājs — fiziskā persona, kas vada transportlīdzekli, tai
   skaitā vadīšanas iemaņu pārbaudes laikā, kura notiek normatīvajos aktos noteiktajā
   kārtībā, vai apmāca vadīt transportlīdzekli personu, kurai nav atbilstošas
   kategorijas transportlīdzekļa vadīšanas tiesību. Šis jēdziens uz personu, kura ir
   vadījusi transportlīdzekli, attiecas līdz tam brīdim, kad šo transportlīdzekli sāk
   vadīt cita persona;

   29) transportlīdzekļa valdītājs — persona, kuras tiesiskā valdījumā ir
   transportlīdzeklis uz mantojuma tiesību pamata;

   30) tricikls un kvadricikls — attiecīgi trīsriteņu vai četrriteņu mehāniskais
   transportlīdzeklis ar simetriski izvietotiem riteņiem, kura konstrukcijā paredzētais
   maksimālais ātrums pārsniedz 45 kilometrus stundā vai kuram ir iekšdedzes motors ar
   50 kubikcentimetru vai lielāku darba tilpumu [kvadricikla pašmasa nepārsniedz 400
   kilogramus (550 kilogramus, ja tas paredzēts kravu pārvadāšanai) un jauda — 15
   kilovatus];

   31) trolejbuss — mehāniskais transportlīdzeklis, kas paredzēts braukšanai pa ceļu
   savienojumā ar ārēju elektroenerģijas padeves avotu;

   32) velosipēds — transportlīdzeklis, kas paredzēts braukšanai, izmantojot uz tā
   esošā cilvēka muskuļu spēku (izņemot invalīdu ratiņus). Velosipēds var būt aprīkots
   ar elektromotoru, kura jauda ir ne lielāka par 0,25 kW;

   33) vilcējs — mehāniskais transportlīdzeklis, kas brauc savienojumā ar piekabi
   (puspiekabi).

   (Ar grozījumiem, kas izdarīti ar 15.02.2001., 08.07.2003., 26.05.2005., 15.12.2005.,
   15.02.2007., 19.02.2009., 13.05.2010., 03.03.2011., 09.06.2011. un 23.02.2012.
   likumu, kas stājas spēkā 27.03.2012. 11., 12., 13., 21. un 30.punkta jaunā redakcijā
   stājas spēkā 01.01.2013. Sk. Pārejas noteikumu 20.punktu)

   2.pants. Likuma mērķis

   Šā likuma mērķis ir:

   1) noteikt ceļu satiksmes norises un ceļu satiksmes drošības organizatoriskos un
   tiesiskos pamatus Latvijā, lai aizsargātu cilvēku dzīvību un veselību, vidi, kā arī
   fiziskajām un juridiskajām personām piederošo mantu;

   2) regulēt mehānisko transportlīdzekļu īpašuma, turējuma un lietošanas tiesību
   iegūšanu, kā arī transportlīdzekļu īpašnieku, turētāju un lietotāju atbildību.

   3.pants. Ceļu satiksmes tiesiskais pamats

   (1) Ceļu satiksmes tiesiskais pamats ir šis likums un citi likumi, Ceļu satiksmes
   noteikumi un citi Ministru kabineta normatīvie akti, valsts standarti, kā arī
   starptautiskie līgumi, kuru dalībvalsts ir Latvija.

   (2) Ceļu satiksmes kārtību Latvijā nosaka Ministru kabinets, apstiprinot Ceļu
   satiksmes noteikumus.

   (Ar grozījumiem, kas izdarīti ar 08.07.2003. likumu, kas stājas spēkā 01.01.2004.)

   4.pants. Ceļu satiksmes pārvalde un šā likuma izpildes nodrošināšana

   (1) Ceļu satiksmes vispārējo pārvaldi realizē Ministru kabinets un pašvaldības
   atbilstoši savai kompetencei.

   (2) Ceļu satiksmes pārvaldi atbilstoši savai kompetencei realizē Satiksmes
   ministrija, Iekšlietu ministrija, Zemkopības ministrija.

   (3) Satiksmes ministrija organizē un koordinē valsts politikas izstrādi un
   īstenošanu, kā arī veic valsts uzraudzību pār likumu un citu normatīvo aktu
   ievērošanu ceļu satiksmes drošības jomā. Satiksmes ministrs izdod ar ceļu satiksmes
   drošību saistītus aktus.

   (4) Valsts policija saskaņā ar likumu "Par policiju" nodrošina kārtību uz ceļiem,
   regulē transportlīdzekļu un gājēju kustību, veic satiksmes uzraudzību, kontrolē ceļu
   stāvokli, kā arī satiksmes organizācijas tehnisko līdzekļu un transportlīdzekļu
   tehnisko stāvokli.

   (5) Ceļu satiksmes drošības direkcija reģistrē transportlīdzekļus, piešķir un anulē
   transportlīdzekļu vadīšanas tiesības un izsniedz transportlīdzekļu vadītāju
   apliecības, nodrošina un uztur transportlīdzekļu un to vadītāju valsts reģistru,
   veic transportlīdzekļu valsts tehnisko apskati un kontrolē ekspluatācijā esošo
   transportlīdzekļu tehnisko stāvokli, transportlīdzekļu vadītāju apmācības procesu,
   dod atļauju piedalīties ceļu satiksmē, veic ceļu drošības auditu un vispārējo
   pārraudzību, pamatojoties uz informāciju, ko Iekšlietu ministrijas Informācijas
   centrs sniedz Ministru kabineta noteiktajā apjomā un kārtībā, nodrošina statistiku
   par ceļu satiksmes negadījumiem un tās analīzi, kā arī veic citas ar ceļu satiksmes
   drošību saistītas darbības atbilstoši savai kompetencei. Ceļu satiksmes drošības
   direkcija savas kompetences ietvaros izdod ar ceļu satiksmes drošību saistītus
   aktus. Ministru kabinets izdod noteikumus par normatīvajos aktos noteikto Ceļu
   satiksmes drošības direkcijas pakalpojumu cenrāža apstiprināšanu, kā arī nosaka to
   personu loku, kuras ir atbrīvojamas no samaksas par minētajiem pakalpojumiem.

   (5^1) Ceļu satiksmes drošības direkcija nodrošina Rīgas motormuzeja darbību, uztur
   un attīsta muzeja krājumu kā Nacionālā muzeju krājuma sastāvdaļu, nodrošina muzeja
   vērtību pieejamību sabiedrībai, veic zinātnisko pētniecību un sabiedrības
   izglītošanu.

   (6) Valsts tehniskās uzraudzības aģentūra reģistrē traktortehniku un tās piekabes,
   veic traktortehnikas un tās piekabju valsts tehnisko apskati un kontrolē
   ekspluatācijā esošās traktortehnikas tehnisko stāvokli, traktortehnikas vadītāju un
   instruktoru apmācības procesu, dod atļauju piedalīties ceļu satiksmē, piešķir un
   anulē traktortehnikas vadīšanas tiesības un izsniedz traktortehnikas vadītāju
   apliecības, kā arī nodrošina un uztur traktortehnikas un tās vadītāju informatīvo
   sistēmu. Valsts tehniskās uzraudzības aģentūra par sniegtajiem publiskajiem
   pakalpojumiem iekasē maksu Ministru kabineta noteiktajā apmērā.

   (7) Izglītības un zinātnes ministrija nodrošina Ceļu satiksmes noteikumu un ceļu
   satiksmes drošības pamatu mācīšanu pirmsskolas un vispārējās izglītības mācību
   iestādēs pēc programmām, kuras saskaņotas ar Ceļu satiksmes drošības direkciju.

   (8) Latvijas Valsts ceļi uzrauga ceļu būvniecību, remontu, rekonstrukciju un
   uzturēšanu satiksmei drošā stāvoklī atbilstoši normatīvajiem aktiem un standartiem
   ceļu satiksmes drošības jomā, veic ar ceļu satiksmi saistītu objektu būvniecības un
   rekonstrukcijas projektu saskaņošanu un uzrauga satiksmes organizāciju un tās
   tehnisko līdzekļu izvietojuma atbilstību Latvijā obligāti piemērojamo standartu un
   citu normatīvu prasībām.

   (9) Zemkopības ministrija izstrādā normatīvo aktu projektus par ceļu satiksmes
   drošības jautājumiem attiecībā uz traktortehnikas un tās piekabju izmantošanu ceļu
   satiksmē, kā arī normatīvajos aktos noteiktajā kārtībā īsteno Valsts tehniskās
   uzraudzības aģentūras pārraudzību.

   (Ar grozījumiem, kas izdarīti ar 15.02.2001., 08.07.2003., 26.05.2005., 15.12.2005.,
   15.02.2007., 19.02.2009., 13.05.2010. un 09.06.2011. likumu, kas stājas spēkā
   13.07.2011.)

   4.^1 pants. Transportlīdzekļu un to numurēto agregātu tirdzniecība

   (1) Transportlīdzekļu un to numurēto agregātu (transportlīdzekļa virsbūvju, kabīņu
   vai rāmju, uz kuriem transportlīdzekļa izgatavotājs norāda transportlīdzekļa
   identifikācijas numuru) tirdzniecība ir šo preču pārdošana, veicot komercdarbību.

   (2) Ar transportlīdzekļu (izņemot tramvaju, trolejbusu un velosipēdu) un to numurēto
   agregātu tirdzniecību ir tiesības nodarboties komersantam, kas normatīvajos aktos
   noteiktajā kārtībā ir ierīkojis un reģistrējis transportlīdzekļu tirdzniecības
   vietu.

   (3) Transportlīdzekļu un to numurēto agregātu (izņemot traktortehnikas, to piekabju
   un numurēto agregātu) tirdzniecības vietu reģistrē Ceļu satiksmes drošības
   direkcija. Traktortehnikas, to piekabju un numurēto agregātu tirdzniecības vietu
   reģistrē Valsts tehniskās uzraudzības aģentūra. Transportlīdzekļu tirdzniecības
   vietu reģistrācijas kārtību nosaka Ministru kabinets.

   (4) Prasības transportlīdzekļu un to numurēto agregātu tirdzniecībai, kā arī
   tirdzniecības valsts reģistrācijas numura zīmju izmantošanai nosaka Ministru
   kabinets.

   (15.02.2007. likuma redakcijā ar grozījumiem, kas izdarīti ar 13.05.2010. likumu,
   kas stājas spēkā 15.06.2010.)

   II nodaļa
   Satiksmes drošības pamatnoteikumi uz ceļiem

   5.pants. Prasības attiecībā uz ceļu aprīkošanu

   Jebkuram ceļam jābūt aprīkotam ar nepieciešamajām ceļu inženierbūvēm un satiksmes
   organizācijas tehniskajiem līdzekļiem atbilstoši obligāto standartu, tehnisko
   normatīvu un noteikumu prasībām.

   6.pants. Ceļa pārvaldītāja pienākumi

   (1) Ceļa pārvaldītājam ir pienākums:

   1) nodrošināt, lai ceļš pastāvīgi tiktu uzturēts satiksmei drošā stāvoklī atbilstoši
   normatīvajiem aktiem un standartiem ceļu satiksmes drošības jomā;

   2) organizēt satiksmi un nodrošināt ceļa, tā mākslīgo būvju un inženierbūvju, kā arī
   satiksmes organizācijas tehnisko līdzekļu uzturēšanu lietošanas kārtībā atbilstoši
   normatīvajiem aktiem un standartiem ceļu satiksmes drošības jomā;

   3) nodrošināt, lai nekavējoties tiktu novērsti šķēršļi, kas traucē satiksmi un
   apdraud tās drošību, bet, ja tas nav iespējams, nodrošināt bīstamo vietu aprīkošanu
   ar atbilstošiem satiksmes organizācijas tehniskajiem līdzekļiem līdz šo šķēršļu
   likvidēšanai;

   4) nodrošināt, lai tiktu izanalizēti ceļu satiksmes negadījumi, tādējādi pastāvīgi
   pilnveidojot satiksmes organizāciju;

   5) kontrolēt ceļa darbu veikšanas kārtību;

   6) nodrošināt ceļu drošības audita veikšanu;

   7) norādītajos termiņos un kārtībā izpildīt Satiksmes ministrijas un Iekšlietu
   ministrijas amatpersonu priekšrakstus, kas izdoti to kompetences ietvaros;

   8) atlīdzināt personām zaudējumus, kuri tām radušies šo pienākumu neizpildes
   gadījumā.

   (2) Ministru kabinets nosaka ceļu drošības auditēšanas un ceļu drošības auditoru
   sertificēšanas kārtību.

   (3) Valsts un pašvaldību autoceļu ikdienas uzturēšanas prasības un to izpildes
   kontroles kārtību nosaka Ministru kabinets.

   (15.02.2001. likuma redakcijā ar grozījumiem, kas izdarīti ar 08.07.2003.,
   26.05.2005. un 15.12.2005. likumu, kas stājas spēkā 01.01.2006.)

   7.pants. Ceļu būvniecības, remonta un rekonstrukcijas projektēšana

   (1) Ceļu, to inženierbūvju un dzelzceļa pārbrauktuvju būvniecības, remonta un
   rekonstrukcijas projektiem jāatbilst spēkā esošajiem likumiem un citiem
   normatīvajiem aktiem un ceļu satiksmes drošības normatīviem. Projektu atbilstība
   minētajām prasībām jāapstiprina projektētājam. Projekti jāsaskaņo ar Latvijas Valsts
   ceļiem.

   (2) Par ekspluatācijā nododamiem ceļu būvniecības, remonta un rekonstrukcijas
   objektiem saņemams Latvijas Valsts ceļu atzinums par to atbilstību normatīvajiem
   aktiem un standartiem ceļu satiksmes drošības jomā.

   (Ar grozījumiem, kas izdarīti ar 15.02.2001., 08.07.2003. un 26.05.2005. likumu, kas
   stājas spēkā 29.06.2005.)

   8.pants. Satiksmes ierobežošana vai aizliegums

   (1) Ceļa pārvaldītājs satiksmi uz laiku var ierobežot vai aizliegt, ja radušies
   nelabvēlīgi ceļa, klimatiskie vai citi apstākļi (paredzētas sporta sacensības,
   publiski pasākumi u.tml.), kas apdraud satiksmes drošību. Kārtību, kādā ieviešami
   satiksmes ierobežojumi vai aizliegums, nosaka Ministru kabinets.

   (2) Sevišķi neatliekamos gadījumos, pildot dienesta pienākumus, savas kompetences
   ietvaros satiksmi var ierobežot vai aizliegt policijas darbinieki un citas
   amatpersonas, kuras tam pilnvaro likumi un citi normatīvie akti.

   (3) Ārkārtējās situācijas un izņēmuma stāvokļa laikā ceļu satiksmes ierobežojumus
   var noteikt saskaņā ar normatīvajiem aktiem par ārkārtējo situāciju un izņēmuma
   stāvokli.

   (Ar grozījumiem, kas izdarīti ar 08.07.2003. un 09.06.2011. likumu, kas stājas spēkā
   13.07.2011.)

   III nodaļa
   Transportlīdzekļi un to reģistrācija

   9.pants. Transportlīdzekļu izmantošana ceļu satiksmē

   (1) Latvijas teritorijā ceļu satiksmē atļauts izmantot reģistrētus
   transportlīdzekļus, kuru konstrukcija un tehniskais stāvoklis atbilst Latvijā
   obligāti piemērojamo standartu un normatīvu prasībām, attiecībā uz kuriem ir veikta
   sauszemes transportlīdzekļu īpašnieku civiltiesiskās atbildības obligātā
   apdrošināšana un kuriem ir dota atļauja piedalīties ceļu satiksmē.

   (2) Mehāniskajiem transportlīdzekļiem, izņemot motociklus, triciklus, kvadriciklus,
   mopēdus, trolejbusus un traktortehniku, jābūt divām valsts reģistrācijas numura
   zīmēm, bet motocikliem, tricikliem, kvadricikliem, traktortehnikai, mopēdiem un
   piekabēm — vienai valsts reģistrācijas numura zīmei. Zīmes piestiprināmas šim
   nolūkam paredzētajās vietās. Uz trolejbusiem, tramvajiem un specializētajiem tūristu
   transportlīdzekļiem jābūt uzkrāsotiem diviem reģistrācijas numuriem.

   (2^1) Ja transportlīdzeklim uzstāda ierīci, kas paredzēta velosipēdu vai papildu
   bagāžas pārvadāšanai, un šī ierīce vai ar to pārvadājamā bagāža aizsedz uzstādīto
   numura zīmi, transportlīdzeklim var papildus piešķirt vienu ar identisku simbolu
   kombināciju apzīmētu numura zīmi, ja ierīces izgatavotājs tai paredzējis vietu
   numura zīmes uzstādīšanai.

   (3) Specializēto tūristu transportlīdzekļu izmantošanas nosacījumus,
   transportlīdzekļa tipu un kustības maršrutu, izvērtējot tā sabiedriskās
   nepieciešamības un drošības kritērijus, nosaka attiecīgā pašvaldība.

   (4) Personai, kura ir Latvijas pilsonis vai nepilsonis, kā arī tādai personai, kura
   ir saņēmusi Latvijā izdotu reģistrācijas apliecību, pastāvīgās uzturēšanās apliecību
   vai uzturēšanās atļauju, aizliegts Latvijas teritorijā ceļu satiksmē vadīt ārvalstīs
   pastāvīgi reģistrētu vieglo automobili, izņemot šā panta piektajā daļā minētos
   gadījumus.

   (5) Šā panta ceturtajā daļā minētās personas Latvijas teritorijā var vadīt ārvalstīs
   pastāvīgi reģistrētu vieglo automobili šādos gadījumos:

   1) persona vada vieglo automobili, ko iznomājis (izīrējis) ārvalstīs reģistrēts
   uzņēmējdarbības veicējs, kas nodarbojas ar autoiznomāšanu (autoizīrēšanu), un to
   transportlīdzekļa vadītājs apliecina ar transportlīdzekļa nomas (īres) līgumu un
   ārvalstīs izdotu transportlīdzekļa reģistrācijas apliecību, kurā kā īpašnieks
   (turētājs, valdītājs) norādīts transportlīdzekļa iznomātājs (izīrētājs);

   2) persona vada vieglo automobili, klātesot tādam transportlīdzekļa īpašniekam
   (turētājam, valdītājam) vai viņa pilnvarotai personai, kas nav šā panta ceturtajā
   daļā minētā persona;

   3) persona strādā algotu darbu ārvalstīs vai mācās tādā mācību iestādē vai uzņēmumā,
   kurš atrodas ārvalstīs, vai ārvalstīs veic uzņēmējdarbību kā individuālais
   komersants vai pašnodarbinātā persona;

   4) persona ir tāda ārvalstīs reģistrēta tiesību subjekta īpašnieks (dalībnieks) vai
   amatpersona, kurš veic uzņēmējdarbību;

   5) persona ieņem vēlētu amatu citas Eiropas Savienības dalībvalsts pašvaldības
   lēmējinstitūcijā;

   6) personai izsniegta uzturēšanās atļauja (reģistrācijas apliecība) ārvalstīs;

   7) vieglo automobili vada tāda persona, kura ir laulātais, pirmās pakāpes radinieks
   (tai skaitā adoptētais vai adoptētājs) vai otrās pakāpes radinieks tādam attiecīgā
   vieglā automobiļa īpašniekam (turētājam, valdītājam), kurš saskaņā ar šā panta
   noteikumiem minēto transportlīdzekli varētu vadīt Latvijas teritorijā;

   8) gadījumā, kas nav minēts šīs daļas 1., 2., 3., 4., 5., 6. vai 7.punktā, bet ne
   ilgāk par piecām dienām, skaitot no dienas, kad persona atbilstoši šā panta sestajā
   daļā minētajiem Ministru kabineta noteikumiem ir saņēmusi atļauju piedalīties ceļu
   satiksmē un ne biežāk kā divas reizes kalendārajā gadā.

   (6) Lai šā panta piektās daļas paredzētajos gadījumos ceturtajā daļā minētā persona
   varētu Latvijas teritorijā ceļu satiksmē vadīt vieglo automobili, tai Ministru
   kabineta noteiktajos gadījumos Ceļu satiksmes drošības direkcijā jāsaņem atļauja
   piedalīties ceļu satiksmē. Ministru kabinets nosaka, kādos gadījumos un kādā kārtībā
   Ceļu satiksmes drošības direkcijā šā panta ceturtajā daļā minētajām personām piešķir
   un anulē atļauju piedalīties ceļu satiksmē.

   (08.07.2003. likuma redakcijā ar grozījumiem, kas izdarīti ar 26.05.2005.,
   19.02.2009., 13.05.2010., 03.03.2011. un 09.06.2011. likumu, kas stājas spēkā
   13.07.2011. Grozījums otrajā daļā stājas spēkā 01.01.2013. Sk. Pārejas noteikumu
   20.punktu)

   10.pants. Transportlīdzekļu reģistrācija

   (1) Ceļu satiksmē iesaistītos transportlīdzekļus reģistrē:

   1) vietējās pašvaldības to noteiktajā kārtībā — tramvajus, trolejbusus un
   specializētos tūristu transportlīdzekļus;

   2) Valsts tehniskās uzraudzības aģentūra — traktortehniku un tās piekabes;

   3) Ceļu satiksmes drošības direkcija — pārējos mehāniskos transportlīdzekļus un to
   piekabes.

   (1^1) Šā panta pirmās daļas 2. un 3.punktā minēto ceļu satiksmē iesaistīto
   transportlīdzekļu reģistrācija veicama piecu dienu laikā pēc transportlīdzekļu
   iegādes vai ārvalstīs iegādātu transportlīdzekļu ievešanas dienas.

   (1^2) Latvijā reģistrējami tie ārvalstīs reģistrētie šā panta pirmās daļas 2. un
   3.punktā minētie transportlīdzekļi, kuri Latvijā atrodas ilgāk par trim mēnešiem un
   piedalās ceļu satiksmē un kuru īpašnieki ir ārzemnieki vai ārvalstīs reģistrētas
   juridiskās personas (tiesībspējīgas personu apvienības).

   (1^3) Šā panta pirmās daļas 2. un 3.punktā minēto ceļu satiksmē iesaistīto
   transportlīdzekļu reģistrācija veicama arī šādos gadījumos:

   1) piecu dienu laikā, ja mainās transportlīdzekļa reģistrācijas apliecībā norādītais
   īpašnieks (turētājs, valdītājs) vai kaut viens no uzskaites tehniskajiem datiem;

   2) līdz nākamajai valsts tehniskajai apskatei vai līdz izbraukšanai ar šo
   transportlīdzekli no valsts, ja mainās transportlīdzekļa reģistrācijas apliecībā
   norādītā turētāja vārds, uzvārds vai nosaukums;

   3) līdz izbraukšanai ar šo transportlīdzekli no valsts, ja mainās transportlīdzekļa
   reģistrācijas apliecībā norādītā īpašnieka vārds, uzvārds vai nosaukums un ar
   attiecīgo transportlīdzekli no valsts izbrauc pats īpašnieks vai persona, kura nav
   norādīta transportlīdzekļa reģistrācijas apliecībā.

   (1^4) Šā panta pirmās daļas 2. un 3.punktā minēto ceļu satiksmē iesaistīto
   transportlīdzekļu reģistrācijas un noņemšanas no uzskaites kārtību nosaka Ministru
   kabinets.

   (2) Transportlīdzekli reģistrē uz tā īpašnieka (fiziskās vai juridiskās personas)
   vārda. Ja transportlīdzeklim ir vairāki īpašnieki, to reģistrē uz viena
   līdzīpašnieka — fiziskās vai juridiskās personas — vārda pēc visu līdzīpašnieku
   savstarpējas vienošanās.

   (2^1) Personai, kura nav Latvijas pilsonis vai nepilsonis un kura nav saņēmusi
   Latvijā izdotu reģistrācijas apliecību, pastāvīgās uzturēšanās apliecību vai
   uzturēšanās atļauju, transportlīdzekli var reģistrēt Latvijā uz laiku līdz sešiem
   mēnešiem.

   (3) Valsts vai pašvaldības īpašumā esošus transportlīdzekļus reģistrē uz tās tiešās
   vai pastarpinātās valsts pārvaldes iestādes vārda, kura likumos un citos
   normatīvajos aktos noteiktajā kārtībā rīkojas ar šiem transportlīdzekļiem.

   (4) Pirms tiesas sprieduma par mantošanu vai mantojuma apliecības saņemšanas
   iespējamais mantinieks, uzrādot šo faktu apliecinošus dokumentus, var reģistrēt
   transportlīdzekli uz sava vārda kā transportlīdzekļa valdītājs. Ja iespējamie
   mantinieki ir vairāki, tie var vienoties, kurš no viņiem būs transportlīdzekļa
   valdītājs. Šīs vienošanās sastādīšana, kā arī citas attiecībā uz transportlīdzekli
   veicamās darbības, kuras skar pārējo iespējamo mantinieku tiesības, izdarāmas
   attiecīgi Ceļu satiksmes drošības direkcijā vai Valsts tehniskās uzraudzības
   aģentūrā visu iespējamo mantinieku klātbūtnē vai arī ar noteikumu, ka ir iesniegta
   visu iespējamo mantinieku rakstveida piekrišana, ko apliecinājis notārs vai cita
   Civillikuma 1474.pantā norādītā persona. Līdz tiesas spriedumam vai mantojuma
   apliecības saņemšanai ir aizliegta šā transportlīdzekļa atsavināšana.

   (5) Transportlīdzekli reģistrē uz tādas fiziskās personas vārda, kura ir sasniegusi
   18 gadu vecumu vai kura saskaņā ar Civillikuma 220.pantu izsludināta par pilngadīgu,
   izņemot gadījumus, kad transportlīdzekli manto tikai nepilngadīgas personas. Ja
   transportlīdzekli manto tikai nepilngadīgas personas (viena vai vairākas), to
   reģistrē uz nepilngadīgās personas vārda un reģistrācijas apliecībā norāda datus par
   tās aizbildni.

   (6) Transportlīdzekļus, kurus saskaņā ar šā likuma 24.pantu drīkst vadīt no 14 vai
   16 gadu vecuma, atļauts reģistrēt uz 16 gadu vecumu sasniegušas fiziskās personas
   vārda ar tās vecāku (aizbildņu) piekrišanu.

   (7) Latvijā nav jāreģistrē tehnoloģiskie agregāti — piekabes, kurus īslaicīgi
   pārvieto pa ceļiem Latvijas teritorijā. Tehnoloģisko agregātu — piekabju
   uzskaitījumu un pārvietošanas kārtību regulē Ceļu satiksmes noteikumi.

   (8) Aizliegts reģistrēt:

   1) mehāniskos transportlīdzekļus, kas pēc konstrukcijas ir paredzēti braukšanai pa
   ceļa kreiso pusi. Šī prasība neattiecas uz specializētajiem pasta
   transportlīdzekļiem, specializētajiem ceļu dienesta transportlīdzekļiem,
   specializētajiem atkritumu izvešanai paredzētajiem transportlīdzekļiem,
   transportlīdzekļiem, kuri normatīvajos aktos noteiktajā kārtībā reģistrējami kā
   vēsturiskie spēkrati un transportlīdzekļiem, kas ievesti no ārvalstīm uz laiku;

   2) mehāniskos transportlīdzekļus un to piekabes (izņemot traktortehniku un tās
   piekabes), kam izgatavotājs vai — šā likuma 15.panta 2.1 daļā minētajā gadījumā —
   Ceļu satiksmes drošības direkcija nav piešķīrusi transportlīdzekļa identifikācijas
   numuru vai kam piešķirtais transportlīdzekļa identifikācijas numurs nav iestrādāts
   (iekalts). Lai Latvijā reģistrētu transportlīdzekli (izņemot traktortehniku un tās
   piekabes), kam ir piešķirts transportlīdzekļa identifikācijas numurs, bet tas nav
   iestrādāts (iekalts) transportlīdzeklī vai arī iestrādātais (iekaltais)
   transportlīdzekļa identifikācijas numurs neatbilst piešķirtajam, bet piešķirto
   numuru ir iespējams konstatēt un attiecināt uz konkrēto transportlīdzekli, piešķirto
   transportlīdzekļa identifikācijas numuru Ministru kabineta noteiktajā kārtībā
   iestrādā (iekaļ) Ceļu satiksmes drošības direkcija;

   3) kokvedējus, kuru gabarīti pārsniedz Ceļu satiksmes noteikumos noteiktos lielumus.

   (9) Ceļu satiksmes drošības direkcija vai Valsts tehniskās uzraudzības aģentūra
   atsaka transportlīdzekļa reģistrāciju, ja transportlīdzekļu reģistrā ir informācija,
   ka transportlīdzeklis vai tā numurētie agregāti ir izsludināti meklēšanā, vai ir
   pamatotas aizdomas, ka agregātu numuri vai citi reģistrācijai nepieciešamie dati,
   kurus izgatavotājs norādījis uz transportlīdzekļa vai uzrādītās numura zīmes, vai
   reģistrācijai iesniegtie dokumenti ir viltoti. Par pieņemto lēmumu un tā pamatojumu
   Ceļu satiksmes drošības direkcija vai Valsts tehniskās uzraudzības aģentūra
   nekavējoties informē Valsts policiju, kā arī nodod tai reģistrācijai iesniegtos
   dokumentus un numura zīmes, ja ir aizdomas par numura zīmju viltošanu. Valsts
   policija veic pārbaudi un informē Ceļu satiksmes drošības direkciju vai Valsts
   tehniskās uzraudzības aģentūru par to, vai attiecīgo transportlīdzekli ir tiesības
   reģistrēt transportlīdzekļu reģistrā.

   (Ar grozījumiem, kas izdarīti ar 20.06.2000., 08.07.2003., 26.05.2005., 15.02.2007.,
   19.02.2009., 13.05.2010., 03.03.2011. un 29.11.2012. likumu, kas stājas spēkā
   01.01.2013.)

   10.^1 pants. Valsts nodeva par Valsts tehniskās uzraudzības aģentūrā reģistrējamo
   transportlīdzekļu reģistrāciju

   Pirms transportlīdzekļu reģistrācijas Valsts tehniskās uzraudzības aģentūrā
   samaksājama transportlīdzekļu reģistrācijas valsts nodeva. Valsts tehniskās
   uzraudzības aģentūrā reģistrējamo transportlīdzekļu reģistrācijas valsts nodevas
   likmes, maksāšanas kārtību un atvieglojumus nosaka Ministru kabinets.

   (09.06.2011. likuma redakcijā, kas stājas spēkā 13.07.2011.)

   10.^2 pants. Velosipēdu reģistrācija

   (1) Velosipēdu reģistrācija ir brīvprātīga, un ceļu satiksmē atļauts piedalīties arī
   ar nereģistrētiem velosipēdiem.

   (2) Velosipēdu reģistrāciju veic Ceļu satiksmes drošības direkcija.

   (3) Attiecībā uz velosipēdiem nav piemērojams tiesiskais regulējums, kas noteikts
   šīs nodaļas 9., 10., 10.^1, 11., 12., 13., 14., 15., 15.^1, 16. un 17.pantā.

   (4) Kārtību, kādā notiek velosipēdu reģistrācija, nosaka Ministru kabinets.

   (13.05.2010. likuma redakcijā, kas stājas spēkā 15.06.2010.)

   11.pants. Transportlīdzekļu reģistrēšanai nepieciešamie dokumenti

   (1) Transportlīdzekļu reģistrēšanai attiecīgi Ceļu satiksmes drošības direkcijā vai
   Valsts tehniskās uzraudzības aģentūrā iesniedzami šādi dokumenti:

   1) reģistrācijas iesniegums. Ja transportlīdzeklis pieder vairākiem īpašniekiem,
   visas attiecībā uz transportlīdzekli veicamās darbības, kuras skar pārējo
   līdzīpašnieku īpašuma tiesības, izdarāmas attiecīgi Ceļu satiksmes drošības
   direkcijā vai Valsts tehniskās uzraudzības aģentūrā visu līdzīpašnieku klātbūtnē vai
   arī ar noteikumu, ka ir iesniegta visu līdzīpašnieku rakstveida piekrišana, ko
   apliecinājis notārs vai cita Civillikuma 1474.pantā norādītā persona. Ja
   līdzīpašnieki nevar vienoties, uz kura līdzīpašnieka vārda tiks reģistrēts
   transportlīdzeklis, strīdu izšķir tiesa;

   2) dokumenti, kas apliecina transportlīdzekļa uzskaites tehniskos datus (iepriekš
   reģistrētam transportlīdzeklim — reģistrācijas apliecība, iepriekš nereģistrētam
   transportlīdzeklim — transportlīdzekļa izgatavotāja vai tā pilnvarotā pārstāvja
   izdots dokuments un citi dokumenti, kas apliecina konkrētā transportlīdzekļa
   izcelsmi vai pārdošanas faktu);

   3) (izslēgts ar 13.05.2010. likumu);

   4) īpašuma tiesības apliecinošs dokuments (ja transportlīdzeklis iepriekš nav
   reģistrēts uz iesniegumā norādītās personas vārda) vai dokumenti, kas apliecina, ka
   persona ir transportlīdzekļa valdītājs (ja transportlīdzekli pirms tiesas sprieduma
   par mantošanu vai mantojuma apliecības saņemšanas reģistrē uz valdītāja vārda).

   (2) Ja transportlīdzeklis ir laulāto kopīga manta, laulātajam, uz kura vārda
   transportlīdzeklis reģistrēts, tā atsavināšanas (pārdošanas, dāvinājuma, maiņas)
   gadījumā rakstveidā jāapliecina, ka otram laulātajam nav pretenziju attiecībā uz
   transportlīdzekļa atsavināšanu.

   (3) Ja transportlīdzekļa pārreģistrācija no īpašnieka (atsavinātāja) citai personai
   (ieguvējam) tiek veikta, abām pusēm vai to pilnvarotām personām vēršoties attiecīgi
   Ceļu satiksmes drošības direkcijā vai Valsts tehniskās uzraudzības aģentūrā, īpašuma
   tiesības apliecinošs dokuments ieguvējam nav jāiesniedz. Šie gadījumi attiecas tikai
   uz transportlīdzekļiem, kuri iepriekš ir reģistrēti Latvijā un kuru ieguvējiem tiks
   izsniegta reģistrācijas apliecība.

   (Ar grozījumiem, kas izdarīti ar 08.07.2003., 26.05.2005. un 13.05.2010. likumu, kas
   stājas spēkā 15.06.2010.)

   12.pants. Īpašuma tiesības apliecinoši dokumenti

   (1) Lai reģistrētu transportlīdzekli, tā īpašniekam jāiesniedz pietiekami
   dokumentāri pierādījumi par transportlīdzekļa iegūšanu legālā ceļā. Dokumenti nav
   jāiesniedz, ja atsavinātājs transportlīdzekļu un to vadītāju valsts reģistrā
   izdarījis atzīmi par transportlīdzekļa nodošanu īpašumā ieguvējam.

   (2) Dokumenti, ar kuriem pierādāmas īpašuma tiesības, ir:

   1) izraksts no notariālo aktu grāmatas vai noteiktā kārtībā apliecināts līgums
   (Civillikuma 1474.pants) par transportlīdzekļa atsavinājumu (dāvinājums, pirkums,
   maiņa u.tml.), kopmantas dalīšanas līgums vai līgums par kopīpašuma izbeigšanu;

   2) mantojuma apliecība, tiesas spriedums par mantošanu, mantojuma, laulāto kopmantas
   vai kopīpašuma sadali, īpašuma tiesību atzīšanu, iegūšanu ar ieilgumu vai uz citiem
   Civillikumā paredzētiem īpašuma tiesību iegūšanas pamatiem;

   3) rēķins — uzziņa, kuru izsniedzis komersants, kas nodarbojas ar transportlīdzekļu
   tirdzniecību;

   4) dokuments par transportlīdzekļa iegādi ārvalstīs;

   5) akts par atsavinātājam — juridiskajai personai Latvijā reģistrēta
   transportlīdzekļa nodošanu īpašumā ieguvējam;

   6) akts par apdrošinājuma ņēmējam — juridiskajai vai fiziskajai personai — piederoša
   transportlīdzekļa nodošanu īpašumā Apdrošināšanas sabiedrību un to uzraudzības
   likumā noteiktajam apdrošinātājam sakarā ar apdrošināšanas gadījuma iestāšanos;

   7) dokuments par loterijā vai citā ceļā legāli laimētu transportlīdzekli;

   8) dokuments par Latvijā izgatavota vai pārbūvēta transportlīdzekļa leģitimāciju;

   9) arhīva izziņa un citi īpašuma tiesības apliecinoši dokumenti.

   (3) Visos šajos dokumentos jābūt norādītam: īpašnieka vārdam un uzvārdam (juridiskās
   personas nosaukumam), adresei un transportlīdzekļa tehniskajiem uzskaites datiem
   (reģistrācijas numurs, marka, modelis, agregātu numuri, reģistrācijas apliecības
   numurs) apjomā, kas dod iespēju identificēt konkrēto transportlīdzekli.

   (4) Ja transportlīdzeklis ievests Latvijā no ārvalstīm, papildus īpašuma tiesības
   apliecinošam dokumentam attiecīgi Ceļu satiksmes drošības direkcijā vai Valsts
   tehniskās uzraudzības aģentūrā jāiesniedz dokuments par to, ka transportlīdzekļa
   ievešana ir noformēta muitas noteiktajā kārtībā.

   (Ar grozījumiem, kas izdarīti ar 08.07.2003., 26.05.2005., 15.12.2005., 15.02.2007.
   un 19.02.2009. likumu, kas stājas spēkā 18.03.2009.)

   13.pants. Transportlīdzekļa reģistrācijas apliecība

   (1) Transportlīdzekļa reģistrācijas apliecība ir dokuments, kurā uzrādīti
   transportlīdzekļa uzskaites tehniskie dati, kā arī dati par transportlīdzekļa
   īpašnieku (valdītāju, turētāju).

   (2) Katram transportlīdzeklim izsniedz tikai vienu reģistrācijas apliecību. Tas
   neizslēdz transportlīdzekļa piederību vairākiem īpašniekiem.

   (3) Ja transportlīdzeklis pieder vairākiem īpašniekiem, reģistrācijas apliecību
   izsniedz uz viena līdzīpašnieka vārda ar atzīmi "kopīpašums".

   (Ar grozījumiem, kas izdarīti ar 08.07.2003. un 26.05.2005. likumu, kas stājas spēkā
   29.06.2005.)

   14.pants. Transportlīdzekļa atsavināšanas, reģistrācijas un citu aizliegumu, kā arī
   komercķīlas atzīmes reģistrācija

   (1) Transportlīdzekļa atsavināšanas, reģistrācijas un citus aizliegumus, kā arī
   komercķīlas atzīmi reģistrē un dzēš attiecīgi Ceļu satiksmes drošības direkcija vai
   Valsts tehniskās uzraudzības aģentūra. Aizliegumu normatīvajos aktos noteiktajos
   gadījumos reģistrē arī citas personas — šādos gadījumos, ja Ceļu satiksmes drošības
   direkcija vai Valsts tehniskās uzraudzības aģentūra attiecīgajā reģistrā to
   nodrošina, reģistrācija veicama elektroniski.

   (2) Transportlīdzekļa atsavināšanas, reģistrācijas un citus aizliegumus, kā arī
   komercķīlas atzīmi reģistrē, pamatojoties uz normatīvajiem aktiem, transportlīdzekļa
   reģistrācijas apliecībā norādītā īpašnieka iesniegumu (identificējot iesniedzēju)
   vai likumā noteikto amatpersonu lēmumu, vai tiesas nolēmumu. Aizliegumu dzēš,
   pamatojoties uz normatīvajiem aktiem, tās personas iesniegumu, pēc kuras iniciatīvas
   aizliegums reģistrēts, likumā noteikto amatpersonu lēmumu vai tiesas nolēmumu. Ja
   transportlīdzekļa reģistrācijas apliecībā norādītā īpašnieka vārdā iesniegumu
   iesniedz viņa pilnvarota persona, pilnvarā jābūt speciālai norādei reģistrēt vai
   dzēst aizlieguma atzīmi. Pilnvarai nepieciešams notāra vai citas Civillikuma
   1474.pantā norādītās personas apliecinājums.

   (2^1) Maksātnespējīgam parādniekam piederoša transportlīdzekļa atsavināšanas,
   reģistrācijas vai citus aizliegumus elektroniski reģistrē un dzēš parādnieka
   maksātnespējas administrators.

   (3) Ja ir reģistrēts transportlīdzekļa atsavināšanas, reģistrācijas vai cits
   aizliegums, transportlīdzekli nedrīkst noņemt no uzskaites atsavināšanai vai
   izvešanai no valsts, nedrīkst reģistrēt komercķīlas atzīmi un īpašnieka maiņu vai
   veikt citas reģistrētajā aizliegumā norādītās darbības.

   (4) Komercķīlas atzīmi attiecīgajā transportlīdzekļu reģistrā ieraksta, pamatojoties
   uz komercķīlas devēja un komercķīlas ņēmēja pieteikuma norakstu, izrakstu vai
   kopiju, kas saņemta no Komercķīlu reģistra turētāja. Atzīmi reģistrē, ja nav
   juridisku šķēršļu attiecīgā transportlīdzekļa ieķīlāšanai. Par atzīmes reģistrēšanu
   vai reģistrācijas atteikumu paziņo Komercķīlu reģistra turētājam.

   (5) Ja komercķīlas devējam, ieķīlājot transportlīdzekli, ir noteikts aizliegums
   izvest to vai izbraukt ar to ārpus Latvijas, attiecīgajā transportlīdzekļu reģistrā
   norāda arī šo aizliegumu. Pēc transportlīdzekļa īpašnieka lūguma viņam izsniedzama
   jauna transportlīdzekļa reģistrācijas apliecība ar aizlieguma atzīmi.

   (6) Ieķīlāto transportlīdzekli aizliegts pēc tā īpašnieka lūguma noņemt no uzskaites
   vai reģistrēt tā īpašnieka maiņu bez komercķīlas ņēmēja piekrišanas, par ko
   pieprasāma informācija no Komercķīlu reģistra turētāja.

   (7) Komercķīlas tiesības izlietošanas gadījumā iesniegumu transportlīdzekļa
   noņemšanai no uzskaites vai pārreģistrācijai īpašnieka vietā iesniedz komercķīlas
   ņēmējs. Iesniegumam papildus pievienojams Komercķīlu reģistra turētājam iesniegtā
   paziņojuma noraksts ar atzīmi, ka nav saņemts tiesas nolēmums par aizliegumu
   komercķīlas ņēmējam pārdot ieķīlāto mantu, vai šāda satura Komercķīlu reģistra
   paziņojums elektroniskā veidā.

   (8) Komercķīlas atzīme dzēšama, pamatojoties uz Komercķīlu reģistra turētāja
   paziņojumu.

   (20.12.1999. likuma redakcijā ar grozījumiem, kas izdarīti ar 08.07.2003.,
   26.05.2005., 15.02.2007. un 23.02.2012. likumu, kas stājas spēkā 27.03.2012.)

   14.^1 pants. Transportlīdzekļu un to vadītāju valsts reģistrā esošās informācijas
   pieejamība

   (1) Informācija par fiziskajai personai piederošu transportlīdzekli, identificējot
   personas datus, ir ierobežotas pieejamības informācija, un to var iegūt
   tiesībaizsardzības iestādes, valsts un pašvaldību iestādes, kā arī Ministru kabineta
   noteiktas personas, kurām informācija nepieciešama darba vai dienesta funkciju
   veikšanai.

   (2) Informācija par juridiskajai personai piederošu transportlīdzekli, par personas
   tiesībām vadīt transportlīdzekļus, par likumā noteiktajā termiņā personas
   neapmaksātajiem sodiem, kas piemēroti par pārkāpumiem ceļu satiksmē, kā arī pārējā
   transportlīdzekļu un to vadītāju valsts reģistrā esošā informācija ir vispārpieejama
   informācija.

   (3) Transportlīdzekļa īpašnieks (valdītājs, turētājs) par savu transportlīdzekli ir
   tiesīgs saņemt visu transportlīdzekļu un to vadītāju valsts reģistrā esošo
   informāciju, tai skaitā informāciju par personām, kuras izdarījušas administratīvos
   pārkāpumus ar attiecīgo transportlīdzekli, par šīm personām uzliktajiem sodiem un to
   apmēru, par aizliegumiem, kas piemēroti transportlīdzeklim, u.tml.

   (4) Transportlīdzekļa īpašniekam (turētājam, valdītājam) ir tiesības iegūt ziņas par
   personām, kuras no Ceļu satiksmes drošības direkcijas saņēmušas šā panta pirmajā
   daļā noteikto informāciju par viņu, izņemot ziņas par valsts institūcijām, kuras ir
   kriminālprocesa virzītāji, operatīvās darbības subjekti, vai citām institūcijām, par
   kurām šādas ziņas izpaust likums aizliedz.

   (5) Ceļu satiksmes drošības direkcija reģistrē tikai tās personas, kuras ieguvušas
   šā panta pirmajā daļā minēto ierobežotas pieejamības informāciju.

   (6) Šā panta pirmajā daļā minētais informācijas saņēmējs ir atbildīgs par to, ka
   attiecīgā informācija tiek izmantota tikai viņa darba vai dienesta funkciju
   veikšanai, un nav tiesīgs to nodot trešajām personām.

   (7) Sniedzot statistiskās ziņas vai citas vispārīga rakstura ziņas, Ceļu satiksmes
   drošības direkcija nodrošina to, ka konkrēto transportlīdzekļa īpašnieku nav
   iespējams identificēt.

   (8) Kārtību, kādā transportlīdzekļu un to vadītāju valsts reģistrā esošā informācija
   pieprasāma un nododama atklātībai, kā arī pieejamās informācijas apjomu nosaka
   Ministru kabinets.

   (9) Ceļu satiksmes drošības direkcija, pamatojoties uz Valsts policijas sniegto
   informāciju transportlīdzekļu un to vadītāju valsts reģistram, paziņo
   transportlīdzekļa īpašniekam, ka attiecīgā transportlīdzekļa lietotājam nav
   transportlīdzekļu vadīšanas tiesību.

   (10) Ierakstiem transportlīdzekļu un to vadītāju valsts reģistrā ir publiska
   ticamība.

   (11) Transportlīdzekļu un to vadītāju valsts reģistrā esošās informācijas sniegšana
   ārvalstu kompetentajām iestādēm pieļaujama, ievērojot Latvijai saistošus
   starptautiskos līgumus un Eiropas Savienības tiesību aktus.

   (26.05.2005. likuma redakcijā ar grozījumiem, kas izdarīti ar 15.12.2005.,
   15.02.2007. un 23.02.2012. likumu, kas stājas spēkā 27.03.2012.)

   15.pants. Transportlīdzekļu izgatavošana un pārbūve

   (1) Transportlīdzekļus (izņemot traktortehniku un tās piekabes) Latvijā sērijveidā
   var izgatavot noteiktā kārtībā reģistrēts komersants, kuram ir izstrādāta, saskaņota
   un reģistrēta jaunbūvējamo transportlīdzekļu konstrukcijas normatīvtehniskā
   dokumentācija un kuram ir piešķirts starptautiskais izgatavotāja identifikācijas
   kods.

   (2) Transportlīdzekli (izņemot traktortehniku un tās piekabes) Latvijā individuāli
   var izgatavot jebkura persona, kurai ir izstrādāta, saskaņota un reģistrēta
   jaunbūvējamo transportlīdzekļu konstrukcijas normatīvtehniskā dokumentācija.

   (2^1) Jaunbūvējamo mehānisko transportlīdzekļu un to piekabju (izņemot
   traktortehniku un tās piekabes) konstrukcijas normatīvtehnisko dokumentāciju saskaņo
   un starptautisko izgatavotāja identifikācijas kodu piešķir Ceļu satiksmes drošības
   direkcija Ministru kabineta noteiktajā kārtībā. Ceļu satiksmes drošības direkcija
   piešķir un iestrādā (iekaļ) individuāli izgatavotam transportlīdzeklim (izņemot
   traktortehniku un tās piekabes) identifikācijas numuru.

   (2^2) Bez šā panta pirmajā un otrajā daļā minētās transportlīdzekļu konstrukcijas
   normatīvtehniskās dokumentācijas saskaņošanas jebkura persona individuāli var
   izgatavot transportlīdzekļa piekabes ar pilnu masu līdz 3500 kilogramiem.

   (3) Par transportlīdzekļu pārbūvi tiek uzskatīta transportlīdzekļu agregātu, mezglu,
   sistēmu, iekārtu uzstādīšana, pārveidošana, nomaiņa vai demontāža, kuras rezultātā
   mainās transportlīdzekļa uzskaites tehniskie dati vai galvenie konstruktīvie
   parametri.

   (4) Par pārbūvēto mehānisko transportlīdzekļu un to piekabju (izņemot traktortehniku
   un tās piekabes) pārbūves tehnisko projektu vai individuāli pārbūvēto mehānisko
   transportlīdzekļu un to piekabju (izņemot traktortehniku un tās piekabes) atbilstību
   satiksmes drošības un tehnisko normatīvu prasībām jāsaņem attiecīgs Ceļu satiksmes
   drošības direkcijas vai Ceļu satiksmes drošības direkcijā šim nolūkam akreditētas
   personas atzinums. Novērtējot pārbūvētā mehāniskā transportlīdzekļa vai tā piekabes
   atbilstību normatīvo aktu prasībām, Ceļu satiksmes drošības direkcija vai Ceļu
   satiksmes drošības direkcijā šim nolūkam akreditēta persona papildus kontrolē, lai
   piesārņojošo vielu izplūde, ko rada palīgmotori, kas iebūvēti izmantošanai ceļu
   satiksmē paredzētajos transportlīdzekļos vai uzstādīti uz tiem, nepārsniedz vides
   aizsardzību reglamentējošos normatīvajos aktos noteiktās emisijas robežvērtības.

   (5) Par pārbūvētās traktortehnikas atbilstību satiksmes drošības un tehnisko
   normatīvu prasībām, kas saskaņotas ar traktortehnikas ražotāju, un traktortehnikas
   piekabju atbilstību satiksmes drošības un tehnisko normatīvu prasībām jāsaņem
   attiecīgs Valsts tehniskās uzraudzības aģentūras atzinums.

   (6) Transportlīdzekļu pārbūves veikšanas kārtību, prasības attiecībā uz
   transportlīdzekļu konstrukciju un aprīkojumu pēc pārbūves, kā arī kārtību, kādā
   saņemams atzinums par pārbūvētā transportlīdzekļa atbilstību satiksmes drošības un
   tehnisko normatīvu prasībām, nosaka Ministru kabinets.

   (08.07.2003. likuma redakcijā ar grozījumiem, kas izdarīti ar 26.05.2005.,
   15.02.2007., 03.03.2011. un 29.11.2012. likumu, kas stājas spēkā 01.01.2013.)

   15.^1 pants. Transportlīdzekļu un to sastāvdaļu atbilstības novērtēšana

   (1) Lai nodrošinātu Latvijas tirgū piedāvāto mehānisko transportlīdzekļu un
   traktortehnikas, to piekabju un sastāvdaļu atbilstību drošības, ekoloģijas un
   nekaitīguma prasībām, tiek veikta to atbilstības novērtēšana.

   (2) Mehānisko transportlīdzekļu (izņemot traktortehniku, tās sastāvdaļas un
   piekabes), to piekabju un sastāvdaļu sertificēšanu veic Ceļu satiksmes drošības
   direkcija, bet testēšanu — Ceļu satiksmes drošības direkcija vai testēšanas
   laboratorijas, kuru kompetenci ir novērtējusi Standartizācijas, akreditācijas un
   metroloģijas centrs. Ceļu satiksmes drošības direkcija, veicot mehāniskā
   transportlīdzekļa vai tā piekabes atbilstības novērtēšanu, papildus kontrolē, lai
   piesārņojošo vielu izplūde, ko rada palīgmotori, kas iebūvēti izmantošanai ceļu
   satiksmē paredzētajos transportlīdzekļos vai uzstādīti uz tiem, nepārsniedz vides
   aizsardzību reglamentējošos normatīvajos aktos noteiktās emisijas robežvērtības.

   (3) Traktortehnikas, tās piekabju un sastāvdaļu sertificēšanu veic Sertifikācijas un
   testēšanas centrs, bet testēšanu — Sertifikācijas un testēšanas centrs vai
   testēšanas laboratorijas, kuru kompetenci ir novērtējusi Metroloģijas un
   akreditācijas valsts aģentūra.

   (4) Mehānisko transportlīdzekļu, to piekabju un sastāvdaļu atbilstības novērtēšanas
   kārtību un tehniskās prasības nosaka Ministru kabinets. Ministru kabinets nosaka arī
   transportlīdzekļus, uz kuriem neattiecas atbilstības novērtēšana, pieļaujamās
   atkāpes atsevišķu prasību izpildē, tirgus uzraudzības institūcijas, kā arī tirgus
   uzraudzības un savstarpējās atzīšanas un informācijas apmaiņas (paziņošanas)
   kārtību.

   (26.05.2005. likuma redakcijā ar grozījumiem, kas izdarīti ar 15.02.2007.,
   14.11.2008., 12.06.2009. un 03.03.2011. likumu, kas stājas spēkā 06.04.2011.
   Grozījumi pirmajā, otrajā un ceturtajā daļā stājas spēkā 01.01.2013. Sk. Pārejas
   noteikumu 20.punktu)

   16.pants. Transportlīdzekļu valsts tehniskā apskate un transportlīdzekļu tehniskā
   kontrole

   (1) Transportlīdzekļu valsts tehniskā apskate tiek veikta, lai kontrolētu
   transportlīdzekļu tehnisko stāvokli, kā arī lai aktualizētu transportlīdzekļu un to
   vadītāju valsts reģistru un traktortehnikas un tās vadītāju informatīvo sistēmu,
   atklātu meklēšanā esošos transportlīdzekļus un veiktu normatīvajos aktos noteiktās
   kontroles funkcijas, kas saistītas ar piedalīšanos ceļu satiksmē. Lai pastāvīgi
   kontrolētu to transportlīdzekļu tehnisko stāvokli, kuri piedalās ceļu satiksmē un
   kurus izmanto komercpārvadājumiem, tiek veikta transportlīdzekļu tehniskā kontrole
   uz ceļiem.

   (2) Ja transportlīdzekļu valsts tehniskās apskates laikā tiek konstatēts, ka
   transportlīdzeklis ir tehniskā kārtībā un atbilst satiksmes drošības un vides
   aizsardzības prasībām un ir izpildītas citas normatīvajos aktos noteiktās prasības,
   kas saistītas ar transportlīdzekļu piedalīšanos ceļu satiksmē (piemēram, samaksāts
   transportlīdzekļu ekspluatācijas nodoklis, uzņēmumu vieglo transportlīdzekļu
   nodoklis, samaksāts uzliktais naudas sods un veikta transportlīdzekļa īpašnieka
   civiltiesiskās atbildības obligātā apdrošināšana), transportlīdzeklim Ceļu satiksmes
   drošības direkcija vai attiecīgi Valsts tehniskās uzraudzības aģentūra dod atļauju
   piedalīties ceļu satiksmē. Atļauju piedalīties ceļu satiksmē apliecina šā likuma
   25.panta pirmajā daļā noteiktie dokumenti un uzlīmes, kas ir izdrukas no
   transportlīdzekļu un to vadītāju valsts reģistra.

   (3) Mehānisko transportlīdzekļu un to piekabju (izņemot traktortehniku un tās
   piekabes) valsts tehnisko apskati veic Ceļu satiksmes drošības direkcija, bet
   transportlīdzekļu tehniskā stāvokļa kontroli transportlīdzekļu valsts tehniskās
   apskates ietvaros — Ceļu satiksmes drošības direkcija vai Ceļu satiksmes drošības
   direkcijā šim nolūkam akreditēta persona. Akreditētā persona nedrīkst vienlaikus
   veikt komercdarbību, kas saistīta ar transportlīdzekļu tirdzniecību, apkopi, remontu
   vai atjaunošanu, kā arī tehnisko kontroli tās īpašumā (valdījumā, turējumā)
   esošajiem transportlīdzekļiem.

   (4) Traktortehnikas un tās piekabju valsts tehnisko apskati veic Valsts tehniskās
   uzraudzības aģentūra. Tramvaju, trolejbusu un specializēto tūristu transportlīdzekļu
   tehniskā stāvokļa kontroli nodrošina vietējās pašvaldības. Speciālajai
   traktortehnikai valsts tehnisko apskati neveic.

   (5) Latvijā un ārvalstīs iepriekš nereģistrētam vieglajam automobilim, piekabei ar
   pilnu masu līdz 3500 kilogramiem pirmreizējo valsts tehnisko apskati veic ne vēlāk
   kā 24 mēnešus pēc tam, kad attiecīgais transportlīdzeklis pirmoreiz reģistrēts
   Latvijā, ievērojot termiņu, kāds norādīts atļaujā piedalīties ceļu satiksmē.
   Turpmākās valsts tehniskās apskates minētajiem transportlīdzekļiem veic katru gadu,
   ievērojot termiņu, kāds norādīts atļaujā piedalīties ceļu satiksmē.

   (5^1) Latvijā un ārvalstīs iepriekš nereģistrētam motociklam, triciklam un
   kvadriciklam pirmreizējo valsts tehnisko apskati veic ne vēlāk kā 24 mēnešus pēc
   tam, kad attiecīgais transportlīdzeklis pirmoreiz reģistrēts Latvijā, ievērojot
   termiņu, kāds norādīts atļaujā piedalīties ceļu satiksmē. Turpmākās valsts tehniskās
   apskates minētajiem transportlīdzekļiem veic katru otro gadu, ievērojot termiņu,
   kāds norādīts atļaujā piedalīties ceļu satiksmē.

   (5^2) Latvijā un ārvalstīs iepriekš nereģistrētam kravas automobilim, piekabei
   (puspiekabei) ar pilnu masu virs 3500 kilogramiem un neatliekamās medicīniskās
   palīdzības transportlīdzeklim pirmreizējo valsts tehnisko apskati veic ne vēlāk kā
   12 mēnešus pēc tam, kad attiecīgais transportlīdzeklis pirmoreiz reģistrēts Latvijā,
   ievērojot termiņu, kāds norādīts atļaujā piedalīties ceļu satiksmē. Turpmākās valsts
   tehniskās apskates minētajiem transportlīdzekļiem veic katru gadu, ievērojot
   termiņu, kāds norādīts atļaujā piedalīties ceļu satiksmē.

   (5^3) Latvijā un ārvalstīs iepriekš nereģistrētam autobusam, vieglajam taksometram
   un autoapmācībai paredzētam un attiecīgi reģistrētam transportlīdzeklim pirmreizējo
   valsts tehnisko apskati veic ne vēlāk kā 12 mēnešus pēc tam, kad attiecīgais
   transportlīdzeklis pirmoreiz reģistrēts Latvijā, ievērojot termiņu, kāds norādīts
   atļaujā piedalīties ceļu satiksmē. Otro valsts tehnisko apskati minētajiem
   transportlīdzekļiem veic ne vēlāk kā gadu pēc pirmās valsts tehniskās apskates, bet
   turpmākās valsts tehniskās apskates — reizi sešos mēnešos, ievērojot termiņu, kāds
   norādīts atļaujā piedalīties ceļu satiksmē.

   (5^4) Ārvalstīs iepriekš reģistrētiem transportlīdzekļiem pirmreizējo valsts
   tehnisko apskati veic ne vēlāk kā piecas dienas pēc tam, kad attiecīgais
   transportlīdzeklis reģistrēts Latvijā. Turpmākās valsts tehniskās apskates
   minētajiem transportlīdzekļiem veic katru gadu, ievērojot termiņu, kāds norādīts
   atļaujā piedalīties ceļu satiksmē.

   (6) Atļauju piedalīties ceļu satiksmē dod uz šā panta attiecīgajā daļā noteikto
   termiņu, bet, lai nodrošinātu vienmērīgu transportlīdzekļu skaita sadalījumu gadā pa
   mēnešiem, termiņu var noteikt garāku, taču ne vairāk kā par 30 dienām.

   (6^1) Latvijā un ārvalstīs iepriekš nereģistrētas A, B un D traktortehnikas vadītāja
   apliecību kategorijai atbilstošas traktortehnikas, kuras motora darba ilgums
   nepārsniedz 250 motorstundas — izņemot komunālo pašgājēja traktortehniku,
   universālās pašgājējmašīnas un buldozerus — pirmreizējo valsts tehnisko apskati veic
   ne vēlāk kā 24 mēnešus pēc tam, kad attiecīgais transportlīdzeklis pirmoreiz
   reģistrēts Latvijā. Reģistrējot šādus transportlīdzekļus, vienlaikus tiek dota
   atļauja piedalīties ceļu satiksmē uz 24 mēnešiem. Turpmākās tehniskās apskates veic
   katru gadu, ievērojot termiņu, kāds norādīts atļaujā piedalīties ceļu satiksmē.

   (6^2) Šā likuma noteikumi par atļaujas piedalīties ceļu satiksmē izsniegšanu un
   valsts tehnisko apskati neattiecas uz:

   1) tramvaju, trolejbusu un specializēto tūristu transportlīdzekļu tehniskā stāvokļa
   kontroli, ko nodrošina pašvaldības. Pašvaldības dome izdod noteikumus, kuros nosaka
   attiecīgās kontroles institūcijas, to kompetenci un tehniskā stāvokļa kontroles
   īstenošanas kārtību;

   2) mopēdiem un bezceļu transportlīdzekļiem, kas īslaicīgi piedalās ceļu satiksmē;

   3) transportlīdzekļiem, kas reģistrēti ārvalstīs un kas ceļu satiksmē piedalās ar
   tranzīta numura zīmēm.

   (6^3) Ja, veicot transportlīdzekļa tehnisko kontroli uz ceļiem, tiek konstatēta
   transportlīdzekļa tehniskā stāvokļa neatbilstība normatīvo aktu prasībām, attiecīgā
   atļauja piedalīties ceļu satiksmē šā panta septītajā daļā minētajos Ministru
   kabineta noteikumos paredzētajos gadījumos un noteiktajā kārtībā tiek anulēta.

   (7) Kārtību, kādā tiek veikta transportlīdzekļu valsts tehniskā apskate un
   transportlīdzekļu tehniskā kontrole uz ceļiem, nosaka Ministru kabinets. Prasības
   attiecībā uz transportlīdzekļu tehnisko stāvokli, kā arī šo prasību izpildes
   novērtēšanas kritērijus nosaka Ministru kabinets.

   (8) Lēmuma par atļauju piedalīties ceļu satiksmē apstrīdēšana vai pārsūdzēšana
   neaptur tā darbību.

   (Ar grozījumiem, kas izdarīti ar 08.07.2003., 26.05.2005., 19.02.2009., 09.06.2011.,
   15.12.2011. un 29.11.2012. likumu, kas stājas spēkā 01.01.2013.)

   17.pants. Operatīvie transportlīdzekļi

   Operatīvos transportlīdzekļus ir tiesības lietot juridiskajām personām, kuru
   sarakstu, kā arī operatīvo transportlīdzekļu izmantošanas kārtību apstiprina
   Ministru kabinets. Operatīvie transportlīdzekļi jāapzīmē un jāaprīko atbilstoši
   Latvijas Republikā obligāto standartu prasībām.

   18.pants. Aizliegums piedalīties ceļu satiksmē

   Ar transportlīdzekli aizliegts piedalīties ceļu satiksmē, kā arī iebraukt Latvijā
   šādos gadījumos:

   1) transportlīdzeklim ir normatīvajos aktos noteiktie bojājumi, kuru dēļ tas
   nedrīkst braukt;

   2) nav saņemta atļauja piedalīties ceļu satiksmē, arī ja nav veikta
   transportlīdzekļa īpašnieka civiltiesiskās atbildības obligātā apdrošināšana;

   3) tiek pārvadāta neatļauta bīstamā krava vai ir bīstamās kravas noplūde;

   4) transportlīdzekļa (transportlīdzekļu sastāva) gabarīti ar kravu vai bez tās,
   faktiskā masa vai ass slodze pārsniedz Ceļu satiksmes noteikumos paredzētos lielumus
   un nav attiecīgās atļaujas braukšanai pa ceļu;

   5) pārkāptas Ceļu satiksmes noteikumos reglamentētās kravas novietošanas un
   nostiprināšanas prasības.

   (08.07.2003. likuma redakcijā, kas stājas spēkā 01.01.2004.)

   IV nodaļa
   Ceļu satiksmes dalībnieku pienākumi un tiesības

   19.pants. Ceļu satiksmes dalībnieku vispārīgie pienākumi un tiesības

   (1) Ceļu satiksmes dalībniekiem ir jāizpilda šā likuma, Ceļu satiksmes noteikumu un
   citu normatīvo aktu prasības, kas nosaka ceļu satiksmes dalībnieku pienākumus;
   jāizpilda policijas darbinieku un to personu norādījumi, kuras pilnvarotas regulēt
   satiksmi, kā arī jāievēro luksoforu signālu, ceļa zīmju un ceļa apzīmējumu prasības.

   (2) Ja tuvojas operatīvais transportlīdzeklis, citiem satiksmes dalībniekiem jādod
   tam ceļš, lai operatīvais transportlīdzeklis un transportlīdzekļi, kurus tas pavada,
   varētu braukt netraucēti.

   (3) Ceļu satiksmes dalībniekiem un citām personām jārīkojas tā, lai neradītu
   satiksmei bīstamas vai satiksmi traucējošas situācijas un nenodarītu zaudējumus.

   (4) Katram ceļu satiksmes dalībniekam ir tiesības uzskatīt, ka arī citas personas
   ceļu satiksmes norisē izpildīs noteiktās prasības.

   (5) Transportlīdzekļa vadītājam ir tiesības uzzināt viņa vadītā transportlīdzekļa
   apturēšanas iemeslu, kā arī tās amatpersonas vārdu, uzvārdu un amatu, kura to
   apstādinājusi.

   (Ar grozījumiem, kas izdarīti ar 08.07.2003. un 26.05.2005. likumu, kas stājas spēkā
   29.06.2005.)

   20.pants. Transportlīdzekļu īpašnieku, valdītāju un turētāju pienākumi un tiesības

   (1) Transportlīdzekļa īpašniekam (valdītājam, turētājam) ir pienākums darīt visu
   nepieciešamo, lai ceļu satiksmē netiktu izmantoti tādi viņa lietošanā esošie
   transportlīdzekļi, kuriem nav dota atļauja piedalīties ceļu satiksmē vai uz kuriem
   attiecas aizliegums piedalīties ceļu satiksmē.

   (2) Transportlīdzekļa īpašnieks, valdītājs un turētājs nedrīkst dot atļauju vadīt
   transportlīdzekli personai, kura ir alkoholisko dzērienu, narkotisko, psihotoksisko
   vai citu apreibinošo vielu ietekmē.

   (3) Transportlīdzekļa īpašnieks, valdītājs un turētājs nedrīkst dot atļauju vadīt
   transportlīdzekli personai, kurai nav atbilstošas kategorijas transportlīdzekļu
   vadīšanas tiesības, izņemot gadījumus, kad Ceļu satiksmes noteikumos paredzētajā
   kārtībā notiek transportlīdzekļa vadīšanas apmācība vai vadīšanas iemaņu pārbaude.

   (4) Ir jāveic mehāniskā transportlīdzekļa īpašnieka, valdītāja un turētāja
   civiltiesiskās atbildības obligātā apdrošināšana likumos un citos normatīvajos aktos
   noteiktajā kārtībā.

   (5) Transportlīdzekļa īpašniekam (valdītājam, turētājam) pēc Valsts policijas
   pieprasījuma ir pienākums sniegt ziņas par personu, kura vadīja vai bija tiesīga
   lietot transportlīdzekli, ja pārkāpuma konstatēšanas brīdī transportlīdzekļa
   vadītājs nav noskaidrots.

   (Ar grozījumiem, kas izdarīti ar 08.07.2003., 13.05.2010. un 23.02.2012. likumu, kas
   stājas spēkā 27.03.2012.)

   21.pants. Pilnvarojumi darbībām ar transportlīdzekļiem

   (1) Transportlīdzekļa atsavināšanai vai noņemšanai no uzskaites izdotajā pilnvarā
   (speciālpilnvara, ģenerālpilnvara vai universālpilnvara) jābūt speciālai norādei par
   atļauju atsavināt transportlīdzekli vai noņemt to no uzskaites. Fiziskās personas
   izdotajai pilnvarai nepieciešams notāra vai citas Civillikuma 1474.pantā norādītās
   personas apliecinājums. Pilnvaru juridiskajai personai piederoša transportlīdzekļa
   atsavināšanai vai noņemšanai no uzskaites izdod transportlīdzekļa īpašnieks, un šajā
   gadījumā Civillikuma 1474.pantā norādītās personas apliecinājums nav obligāts.
   Pilnvara nav jāiesniedz, ja reģistrētais transportlīdzekļa īpašnieks
   transportlīdzekļu un to vadītāju valsts reģistrā izdarījis atzīmi par piešķirto
   pilnvarojumu transportlīdzekļa noņemšanai no uzskaites vai transportlīdzekļa
   nodošanu īpašumā ieguvējam.

   (2) (Izslēgta ar 19.02.2009. likumu.)

   (3) (Izslēgta ar 19.02.2009. likumu.)

   (17.07.2000. likuma redakcijā ar grozījumiem, kas izdarīti ar 08.07.2003.,
   26.05.2005., 19.02.2009. un 13.05.2010. likumu, kas stājas spēkā 15.06.2010.)

   22.pants. Transportlīdzekļu vadītāju apmācība un vadītāja apliecības izsniegšana

   (1) Transportlīdzekļu vadīšanas tiesības un transportlīdzekļu vadītāja apliecību var
   iegūt likumā noteikto vecumu sasniegusi persona:

   1) kuras pastāvīgā dzīvesvieta ir Latvijā vai kura var pierādīt, ka pēdējos sešus
   mēnešus ir mācījusies Latvijā. Šā panta izpratnē personas pastāvīgā dzīvesvieta ir
   Latvijā, ja pastāv kāds no šādiem nosacījumiem:

   a) personas uzturēšanās vieta un deklarētā dzīvesvieta vismaz 185 dienas kalendārajā
   gadā ir Latvijā personisku saistību (saistību, kas liecina par attiecīgās personas
   ciešu saikni ar Latviju) un darba saistību dēļ,

   b) personai nav darba saistību, bet tās uzturēšanās vieta un deklarētā dzīvesvieta
   Latvijā ir personisku saistību (saistības, kas liecina par attiecīgās personas ciešu
   saikni ar Latviju) dēļ,

   c) persona ārvalstī uzturas darba saistību dēļ, bet regulāri atgriežas un uzturas
   Latvijā personisku saistību (saistības, kas liecina par attiecīgās personas ciešu
   saikni ar Latviju) dēļ, un tās deklarētā dzīvesvieta ir Latvijā,

   d) personas deklarētā dzīvesvieta ir Latvijā, bet tās uzturēšanās ārvalstīs saistīta
   ar mācībām;

   2) kura normatīvajos aktos noteiktajā kārtībā nokārtojusi teorētisko zināšanu un
   vadīšanas iemaņu pārbaudi;

   3) kura normatīvajos aktos noteiktajā kārtībā ir veikusi veselības pārbaudi un kurai
   nav konstatētas medicīniskas pretindikācijas transportlīdzekļu vadīšanai.
   Informāciju par medicīnisko pretindikāciju esamību vai neesamību Ceļu satiksmes
   drošības direkcijai un Valsts tehniskās uzraudzības aģentūrai sniedz ārstniecības
   personas, kurām ir attiecīgs ārstniecības personas sertifikāts;

   4) kurai noteiktā laika periodā nav liegta šo tiesību iegūšana un kurai Latvijā,
   citā Eiropas Savienības dalībvalstī vai Eiropas Brīvās tirdzniecības asociācijas
   dalībvalstī nav spēkā transportlīdzekļu vadīšanas tiesību izmantošanas aizliegums
   vai nav atņemtas transportlīdzekļu vadīšanas tiesības.

   (2) AM, A1, A2, A, B, B1 vai BE kategorijas transportlīdzekļu vadītāja apliecības
   derīguma termiņš ir 10 gadu, bet transportlīdzekļu vadītāja apliecības par tiesībām
   vadīt arī C1, C, D1, D, C1E, CE, D1E, DE, TRAM vai TROL kategorijas
   transportlīdzekļus — pieci gadi. Traktortehnikas vadītāja apliecības derīguma
   termiņš ir 10 gadu. Transportlīdzekļa vadītāja tiesību iegūšanas un atjaunošanas
   kārtību, kā arī vadītāja apliecības izsniegšanas, apmaiņas un atjaunošanas kārtību
   un termiņus nosaka Ministru kabinets.

   (2^1) Bīstamo kravu pārvadāšanai paredzēto transportlīdzekļu vadītāju apmācības
   kārtību, tiesību iegūšanas kārtību un vadītāja apliecības izsniegšanas, apmaiņas un
   atjaunošanas kārtību nosaka Ministru kabinets.

   (3) Ar transportlīdzekļu vadītāju, tai skaitā traktortehnikas vadītāju, teorētisko
   un transportlīdzekļa vadīšanas apmācību ir tiesības nodarboties komersantam vai
   izglītības iestādei, kuras darbību reglamentējošajā dokumentā ir paredzēta attiecīgā
   apmācības programma. Individuāli apmācīt personu vadīt transportlīdzekli, neveicot
   komercdarbību, atļauts transportlīdzekļu vadītājiem, kuru attiecīgās kategorijas
   vadītāja stāžs ir vismaz trīs gadi, un tikai ar A1, A, B1 un B vadītāju apliecību
   kategorijām atbilstošiem transportlīdzekļiem.

   (3^1) Komersantam un izglītības iestādei, kas vēlas nodarboties ar transportlīdzekļu
   vadītāju apmācību, ir jāsaņem mācību karte. Mācību karte ir dokuments, kas dod
   tiesības nodarboties ar tajā norādīto kategoriju transportlīdzekļu vadītāju apmācību
   konkrētās mācību telpās un kas apliecina, ka mācību telpas atbilst normatīvajos
   aktos noteiktajām prasībām. Mācību karti izsniedz Ceļu satiksmes drošības direkcija,
   traktortehnikas vadītāju apmācībai — Valsts tehniskās uzraudzības aģentūra.

   (4) Prasības komersantiem, izglītības iestādēm un speciālistiem, kuri nodrošina
   transportlīdzekļu vadītāju apmācību, transportlīdzekļu vadītāju apmācības
   programmas, kā arī transportlīdzekļu vadītāju apmācības procesa kontroles kārtību
   nosaka Ministru kabinets.

   (5) Mācību braucieni atļauti personām, kurām ir ceļu satiksmes noteikumu
   pamatzināšanas. Sākotnējai mācību braukšanai jānotiek norobežotos laukumos.

   (6) Piedaloties ceļu satiksmē, personai, kura mācās braukt ar mehānisko
   transportlīdzekli (izņemot trolejbusu), jābūt klāt braukšanas mācību atļaujai vai
   dokumentam par tiesībām vadīt mehāniskos transportlīdzekļus. Pēc policijas
   darbinieku pieprasījuma attiecīgās personas pienākums ir uzrādīt šo dokumentu.

   (7) Prasības transportlīdzekļu (izņemot traktortehniku) vadītāju eksaminācijas
   inspektoriem nosaka Ministru kabinets.

   (19.02.2009. likuma redakcijā ar grozījumiem, kas izdarīti ar 13.05.2010. un
   03.03.2011. likumu, kas stājas spēkā 06.04.2011. Grozījumi pirmajā un otrajā daļā
   stājas spēkā 01.01.2013. Sk. Pārejas noteikumu 20.punktu)

   23.pants. Transportlīdzekļu vadītāja apliecību kategorijas un šīm kategorijām
   atbilstošie transportlīdzekļi

   (1) Transportlīdzekļu vadītāja apliecību kategorijām atbilst šādi transportlīdzekļi
   (izņemot traktortehniku):

   1) AM — mopēdi;

   2) A1 — motocikli, kuru motora darba tilpums nepārsniedz 125 kubikcentimetrus, jauda
   nepārsniedz 11 kilovatus un jaudas attiecība pret svaru nepārsniedz 0,1 kilovatu uz
   kilogramu, kā arī tricikli, kuru jauda nepārsniedz 15 kilovatus;

   3) A2 — motocikli, kuru jauda nepārsniedz 35 kilovatus, jaudas attiecība pret svaru
   nepārsniedz 0,2 kilovatus uz kilogramu un kuri nav atvasināti no
   transportlīdzekļiem, kuru jauda ir vairāk nekā divas reizes lielāka;

   4) A — motocikli, kā arī tādi tricikli, kuru jauda pārsniedz 15 kilovatus;

   5) B1 — kvadricikli;

   6) B — mehāniskie transportlīdzekļi, izņemot A kategorijas motociklus, kuru pilna
   masa nepārsniedz 3500 kilogramus un kuri ir konstruēti un paredzēti ne vairāk kā
   astoņu pasažieru pārvadāšanai, neskaitot vadītāju, kā arī šādas kategorijas vilcēja
   savienojums ar piekabi, kuras pilna masa nepārsniedz 750 kilogramus. Ir atļauts arī
   šīs kategorijas vilcēja savienojums ar piekabi, kuras pilna masa pārsniedz 750
   kilogramus, ja šā savienojuma pilna masa nepārsniedz 4250 kilogramus;

   7) C1 — mehāniskie transportlīdzekļi, kuri neietilpst D1 vai D kategorijā, kuru
   pilna masa pārsniedz 3500 kilogramus, bet nepārsniedz 7500 kilogramus un kuri ir
   konstruēti un paredzēti ne vairāk kā astoņu pasažieru pārvadāšanai, neskaitot
   vadītāju, kā arī šādas kategorijas vilcēja savienojums ar piekabi, kuras pilna masa
   nepārsniedz 750 kilogramus;

   8) C — mehāniskie transportlīdzekļi, kuri neietilpst D1 vai D kategorijā, kuru pilna
   masa pārsniedz 3500 kilogramus un kuri ir konstruēti un paredzēti ne vairāk kā
   astoņu pasažieru pārvadāšanai, neskaitot vadītāju, kā arī šādas kategorijas vilcēja
   savienojums ar piekabi, kuras pilna masa nepārsniedz 750 kilogramus;

   9) D1 — mehāniskie transportlīdzekļi, kuri ir konstruēti un paredzēti ne vairāk kā
   16 pasažieru pārvadāšanai, neskaitot vadītāju, un kuru garums nepārsniedz 8 metrus,
   kā arī šādas kategorijas vilcēja savienojums ar piekabi, kuras pilna masa
   nepārsniedz 750 kilogramus;

   10) D — mehāniskie transportlīdzekļi, kuri ir konstruēti un paredzēti vairāk nekā
   astoņu pasažieru pārvadāšanai, neskaitot vadītāju, kā arī šādas kategorijas vilcēja
   savienojums ar piekabi, kuras pilna masa nepārsniedz 750 kilogramus;

   11) BE — B kategorijas vilcēja savienojums ar piekabi vai puspiekabi, kuras pilna
   masa nepārsniedz 3500 kilogramus;

   12) C1E — C1 kategorijas vilcēja savienojums ar piekabi vai puspiekabi, kuras pilna
   masa pārsniedz 750 kilogramus, ja šāda savienojuma pilna masa nepārsniedz 12 000
   kilogramus, vai B kategorijas vilcēja savienojums ar piekabi vai puspiekabi, kuras
   pilna masa pārsniedz 3500 kilogramus, ja šāda savienojuma pilna masa nepārsniedz 12
   000 kilogramus;

   13) CE — C kategorijas vilcēja savienojums ar piekabi, kuras pilna masa pārsniedz
   750 kilogramus;

   14) D1E — D1 kategorijas vilcēja savienojums ar piekabi, kuras pilna masa pārsniedz
   750 kilogramus;

   15) DE — D kategorijas vilcēja savienojums ar piekabi, kuras pilna masa pārsniedz
   750 kilogramus;

   16) TRAM — tramvaji;

   17) TROL — trolejbusi.

   (2) Transportlīdzekļa vadītājam, kuram ir tiesības vadīt vienas kategorijas
   transportlīdzekli, atļauts vadīt arī šādus citas kategorijas transportlīdzekļus:

   1) ar A kategorijas transportlīdzekļa vadīšanas tiesībām — A1, A2 kategorijas
   transportlīdzekļus;

   2) ar B kategorijas transportlīdzekļa vadīšanas tiesībām — B1 kategorijas
   transportlīdzekli;

   3) ar C kategorijas transportlīdzekļa vadīšanas tiesībām — C1 kategorijas
   transportlīdzekli;

   4) ar D kategorijas transportlīdzekļa vadīšanas tiesībām — D1 kategorijas
   transportlīdzekli;

   5) ar A2 vai B kategorijas transportlīdzekļa vadīšanas tiesībām — A1 kategorijas
   transportlīdzekli;

   6) ar CE kategorijas transportlīdzekļa vadīšanas tiesībām — C1E kategorijas
   transportlīdzekli;

   7) ar DE kategorijas transportlīdzekļa vadīšanas tiesībām — D1E kategorijas
   transportlīdzekli;

   8) ar jebkura mehāniskā transportlīdzekļa vai tramvaja vadīšanas tiesībām — AM
   kategorijas transportlīdzekli.

   (3) Transportlīdzekļu vadītājam, kuram ir tiesības vadīt trolejbusu un vadītāja
   apliecībā izdarīta attiecīga atzīme, apdzīvotās vietās atļauts vadīt arī D1 un D
   kategorijai atbilstošu pasažieru sabiedrisko transportlīdzekli.

   (4) Transportlīdzekļa vadītājam, kuram ir tiesības vadīt B kategorijas
   transportlīdzekli, kurš normatīvajos aktos noteiktajā kārtībā ir nokārtojis
   transportlīdzekļa vadīšanas eksāmenu un kuram transportlīdzekļu vadītāja apliecībā
   par to izdarīta attiecīga atzīme, atļauts vadīt B kategorijas vilcēja savienojumu ar
   piekabi, kuras pilna masa pārsniedz 750 kilogramus, ja šā savienojuma pilna masa
   pārsniedz 3500 kilogramus.

   (5) Transportlīdzekļa vadītājam, kuram ir tiesības vadīt B, C1, D1, C vai D
   kategorijas transportlīdzekļus, atļauts vadīt specializētos tūristu
   transportlīdzekļus.

   (6) Šā panta pirmās, otrās, trešās, ceturtās un piektās daļas noteikumi, izņemot
   otrās daļas 8.punktā minēto nosacījumu, nav attiecināmi uz traktortehnikas vadītāja
   apliecību kategorijām.

   (7) Traktortehnikas vadītāja apliecību kategorijām atbilst šāda traktortehnika:

   1) A — traktori, komunālā pašgājēja traktortehnika un universālās pašgājējmašīnas ar
   pilnu masu līdz 7500 kilogramiem;

   2) B — visi traktori, komunālā pašgājēja traktortehnika, buldozeri un universālās
   pašgājējmašīnas;

   3) C — ekskavatori un pašgājēji iekrāvēji;

   4) D — lauksaimniecības pašgājējmašīnas;

   5) E — autogreideri;

   6) F — meža izstrādes un kopšanas mašīnas;

   7) G — ceļu būves mašīnas;

   8) H — cita speciālā pašgājējtehnika.

   (8) Ja transportlīdzekļa vadītājs citas kategorijas transportlīdzekli, tai skaitā
   traktortehniku, vada tikai ar AM, A1 vai TRAM kategorijas transportlīdzekļu
   vadīšanas tiesībām, uzskatāms, ka šim transportlīdzekļa vadītājam, vadot attiecīgo
   transportlīdzekli, vispār nav transportlīdzekļu vadīšanas tiesību. Šis nosacījums
   attiecībā uz A1 un TRAM kategorijas transportlīdzekļu vadīšanas tiesībām neattiecas
   uz šā panta otrās daļas 8.punktā minēto nosacījumu.

   (03.03.2011. likuma redakcijā ar grozījumiem, kas izdarīti ar 29.11.2012. likumu,
   kas stājas spēkā 01.01.2013.)

   24.pants. Transportlīdzekļu vadītāju un atsevišķu kategoriju ceļu satiksmes
   dalībnieku vecuma ierobežojumi

   (1) Lai iegūtu transportlīdzekļu vadīšanas tiesības, personai ir jābūt sasniegušai
   šādu vecumu:

   1) 14 gadus — AM kategorijas vadītāja apliecības iegūšanai;

   2) 16 gadus — A1 un B1 kategorijas vadītāja apliecības iegūšanai;

   3) 18 gadus — A2, B, BE, C1 un C1E kategorijas vadītāja apliecības iegūšanai;

   4) 21 gadu — C, CE, D1, D1E, TRAM un TROL kategorijas vadītāja apliecības iegūšanai;

   5) 24 gadus — A, D un DE kategorijas vadītāja apliecības iegūšanai. A kategorijas
   vadītāja apliecību var iegūt persona, kura sasniegusi 20 gadu vecumu, ja tās A2
   kategorijas transportlīdzekļa vadītāja stāžs ir vismaz divi gadi. Vadīt triciklus,
   kuru jauda pārsniedz 15 kilovatus, atļauts personai, kura sasniegusi vismaz 21 gada
   vecumu;

   6) 16 gadus — A kategorijas traktortehnikas vadītāja apliecības iegūšanai;

   7) 17 gadus — visu veidu traktortehnikas vadītāja apliecības iegūšanai.

   (2) Personas, kuras atrodas militārajā dienestā, var iegūt C, CE, D1 un D
   kategorijas vadītāja apliecību no 19 gadu vecuma.

   (3) Apmācīt personas vadīt transportlīdzekli drīkst ne agrāk kā divus gadus pirms
   attiecīgās kategorijas transportlīdzekļu vadītāja apliecības iegūšanai noteiktā
   vecuma sasniegšanas.

   (4) Braukt ar velosipēdu bez pilngadīgas personas pavadības, vadīt pajūgu, jāt vai
   dzīt ganāmpulku pa ceļu atļauts no 12 gadu vecuma.

   (03.03.2011. likuma redakcijā, kas stājas spēkā 06.04.2011. Panta jaunā redakcija
   stājas spēkā 01.01.2013. Sk. Pārejas noteikumu 20.punktu)

   25.pants. Transportlīdzekļu vadītāja pienākumi

   (1) Mehāniskā transportlīdzekļa vadītājam jābūt klāt turpmāk minētajiem dokumentiem,
   kas jāuzrāda pēc policijas darbinieku, robežsargu vai muitas darbinieku
   pieprasījuma:

   1) vadītāja apliecība;

   2) transportlīdzekļa reģistrācijas dokumenti;

   3) (izslēgts ar 27.09.2007. likumu);

   4) dokumenti, kuri saskaņā ar šo likumu un citiem normatīvajiem aktiem vadītājam
   nepieciešami, lai vadītu attiecīgu transportlīdzekli (operatīvo transportlīdzekli
   vai tamlīdzīgu transportlīdzekli) vai pārvadātu attiecīgu kravu (bīstamu,
   lielgabarīta, smagsvara un tamlīdzīgu kravu);

   5) (izslēgts ar 15.12.2005. likumu);

   6) kāds no turpmāk minētajiem dokumentiem (uzlīmēm):

   a) vizuāla informācija (uzlīme) ar atļaujas piedalīties ceļu satiksmē derīguma
   termiņu, uzlīmēta uz automobiļa vai traktortehnikas vējstikla vai uz speciālas
   pamatnes motocikla, piekabes (puspiekabes), sporta automobiļu, traktortehnikas vai
   speciālā militārā transportlīdzekļa gadījumā,

   b) vizuāla informācija (uzlīme) ar pagaidu atļaujas piedalīties ceļu satiksmē
   derīguma termiņu, uzlīmēta uz automobiļa vai traktortehnikas vējstikla vai uz
   speciālas pamatnes motocikla, piekabes (puspiekabes), sporta automobiļu,
   traktortehnikas vai speciālā militārā transportlīdzekļa gadījumā,

   c) dokuments par veikto transportlīdzekļa tehnisko kontroli uz ceļiem,

   d) Ceļu satiksmes drošības direkcijas izsniegta vai elektroniski noformēta vienas
   dienas atļauja piedalīties ceļu satiksmē, lai veiktu tehnisko apskati.

   (1^1) Mopēda vadītājam jābūt klāt šā panta pirmās daļas 1. un 2. punktā minētajiem
   dokumentiem.

   (2) Vadītājam pirms izbraukšanas jāpārbauda, vai transportlīdzeklis ir tehniskā
   kārtībā un nokomplektēts, tai skaitā ar pirmās palīdzības aptieciņu, kuras saturs
   atbilst normatīvajiem aktiem par pirmās palīdzības sniegšanai nepieciešamo
   medicīnisko materiālu minimumu, kā arī jāseko transportlīdzekļa tehniskajam
   stāvoklim ceļā.

   (3) Transportlīdzekļa vadītājam jāievēro šā likuma, Ceļu satiksmes noteikumu un citu
   ceļu satiksmi reglamentējošu normatīvo aktu prasības, pārvietojoties pa ceļiem, kā
   arī pa citām vietām, kurās iespējama transporta kustība.

   (4) Ja transportlīdzekļa vadītājam transportlīdzekļu vadīšanas tiesības ir atņemtas
   uz noteiktu laiku vai uz nenoteiktu laiku, vadītāja apliecība uzskatāma par nederīgu
   no dienas, kad viņam paziņots attiecīgais lēmums. Transportlīdzekļa vadītājam ir
   pienākums 10 dienu laikā nodot nederīgo transportlīdzekļa vadītāja apliecību Ceļu
   satiksmes drošības direkcijai, Valsts tehniskās uzraudzības aģentūrai vai Valsts
   policijai. Ja persona vadītāja apliecību nav nodevusi un tiek konstatēta tās
   izmantošana, vadītāja apliecība tiek aizturēta. Vadītāja apliecību aiztur un
   iznīcina Valsts policijas, Ceļu satiksmes drošības direkcijas un Valsts tehniskās
   uzraudzības aģentūras amatpersonas. Gadījumus, kad vadītāja apliecību iznīcina, un
   kārtību, kādā vadītāja apliecība tiek iznīcināta, nosaka Ministru kabinets.

   (Ar grozījumiem, kas izdarīti ar 20.12.1999., 17.07.2000., 08.07.2003., 26.05.2005.,
   15.12.2005., 15.02.2007., 27.09.2007., 19.02.2009., 13.05.2010., 09.06.2011.,
   15.12.2011. un 29.11.2012. likumu, kas stājas spēkā 01.01.2013.)

   26.pants. Transportlīdzekļu vadīšanas tiesības

   (1) Transportlīdzekļu vadīšanas tiesības ļauj personai vadīt attiecīgajai
   kategorijai atbilstošu transportlīdzekli, pārvadāt pasažierus un kravu, individuāli
   apmācīt personas vadīt transportlīdzekļus un veikt citas normatīvajos aktos
   transportlīdzekļa vadītājam atļautās darbības, piedaloties ceļu satiksmē.

   (2) Personas tiesības vadīt transportlīdzekļus apliecina attiecīgs ieraksts
   transportlīdzekļu un to vadītāju valsts reģistrā vai arī traktortehnikas un tās
   vadītāju informatīvajā sistēmā un derīga transportlīdzekļa vadītāja apliecība.
   Vadīšanas iemaņu pārbaudes laikā transportlīdzekļa vadītāja tiesības vadīt
   transportlīdzekli apliecina derīga transportlīdzekļa vadītāja apliecība vai
   braukšanas mācību atļauja.

   (3) Transportlīdzekļa vadītāja stāžu skaita ar brīdi, kad persona saņem attiecīgas
   kategorijas transportlīdzekļa vadītāja apliecību.

   (08.07.2003. likuma redakcijā ar grozījumiem, kas izdarīti ar 15.02.2007. likumu,
   kas stājas spēkā 15.03.2007.)

   27.pants. Ceļu satiksmes dalībnieku rīcība ceļu satiksmes negadījumos

   (1) Jebkuram ceļu satiksmes dalībniekam jādara viss iespējamais, lai sniegtu pirmo
   palīdzību ceļu satiksmes negadījumā cietušajiem.

   (2) Ja ceļu satiksmes negadījumā ir cietuši cilvēki vai nodarīti bojājumi trešās
   personas mantai, kā arī tad, ja transportlīdzekļiem radušies bojājumi, kuru dēļ tie
   nevar pārvietoties, transportlīdzekļa vadītājs:

   1) nekavējoties apstājas un paliek negadījuma vietā, ieslēdz avārijas gaismas
   signālu un uzstāda avārijas zīmi, bet, ja tas nav iespējams, citādā veidā brīdina
   pārējos ceļu satiksmes dalībniekus par ceļu satiksmes negadījumu;

   2) dara visu iespējamo, lai cietušajam sniegtu pirmo palīdzību, izsauc neatliekamo
   medicīnisko palīdzību vai citu glābšanas dienestu, bet, ja tas nav iespējams, ar
   savu vai citu garām braucošu transportlīdzekli nogādā cietušo tuvākajā medicīnas
   iestādē un pats atgriežas negadījuma vietā;

   3) dara visu iespējamo, lai negadījuma vietā saglabātu notikuma pēdas, pieraksta
   aculiecinieku vārdu, uzvārdu un adresi;

   4) par ceļu satiksmes negadījumu paziņo policijai (vai citam glābšanas dienestam) un
   tālāk rīkojas pēc tās norādījumiem.

   (3) Ja šā panta otrajā daļā minētajā ceļu satiksmes negadījumā iesaistītie
   transportlīdzekļi neļauj citiem transportlīdzekļiem pabraukt garām ceļu satiksmes
   negadījuma vietai, transportlīdzekļu vadītāji atbrīvo brauktuvi, pirms tam fiksējot
   ceļu satiksmes negadījumā iesaistīto transportlīdzekļu un citu priekšmetu stāvokli.

   (4) Ja ceļu satiksmes negadījumā nav cietuši cilvēki un nav nodarīti bojājumi trešās
   personas mantai, kā arī transportlīdzekļiem nav radušies bojājumi, kuru dēļ tie
   nevar pārvietoties, transportlīdzekļu vadītāji rīkojas Ceļu satiksmes noteikumos
   paredzētajā kārtībā.

   (5) Ja ceļu satiksmes negadījumā iesaistīts tikai viens transportlīdzeklis, nav
   cietuši cilvēki un nav nodarīti bojājumi trešās personas mantai, transportlīdzekļa
   vadītājs rīkojas Ceļu satiksmes noteikumos paredzētajā kārtībā.

   (6) Transportlīdzekļa vadītājam pēc ceļu satiksmes negadījuma līdz reibuma stāvokļa
   konstatēšanai nepieciešamās pārbaudes izdarīšanai vai atbrīvošanai noteiktā kārtībā
   no šādas pārbaudes aizliegts lietot alkoholiskus dzērienus, narkotiskas vai
   psihotropas vielas.

   (08.07.2003. likuma redakcijā, kas stājas spēkā 01.01.2004.)

   28.pants. Transportlīdzekļu vadīšanas aizliegums

   (1) Aizliegts vadīt transportlīdzekli:

   1) ja pastāv kāds no šādiem nosacījumiem:

   a) transportlīdzekļa vadītājam, kuram mehānisko transportlīdzekļu vadīšanas stāžs ir
   lielāks par diviem gadiem, alkohola koncentrācija asinīs pārsniedz 0,5 promiles,

   b) transportlīdzekļa vadītājam, kuram mehānisko transportlīdzekļu vadīšanas stāžs
   nepārsniedz divus gadus, alkohola koncentrācija asinīs pārsniedz 0,2 promiles,

   c) transportlīdzekļa vadītājam, kas vada D1, D, D1E, DE, TRAM un TROL kategorijai
   atbilstošus transportlīdzekļus, alkohola koncentrācija asinīs pārsniedz 0,2
   promiles,

   d) mopēda vai velosipēda vadītājam alkohola koncentrācija asinīs pārsniedz 0,5
   promiles;

   2) atrodoties narkotisko, psihotropo, toksisko, citu apreibinošu vielu vai arī
   reakcijas ātrumu un uzmanību samazinošu medikamentu ietekmē;

   3) esot slimam vai arī tādā mērā nogurušam, ka tas var ietekmēt vadītāja darbspējas
   un ceļu satiksmes drošību;

   4) ja vadītājam nav atbilstošas kategorijas transportlīdzekļu vadīšanas tiesību;

   5) ja ir stājies spēkā transportlīdzekļu vadīšanas tiesību izmantošanas aizliegums.

   (2) Aizliegts mācīties vadīt transportlīdzekli:

   1) ja alkohola koncentrācija asinīs pārsniedz 0,2 promiles;

   2) atrodoties narkotisko, psihotropo, toksisko, citu apreibinošu vielu vai arī
   reakcijas ātrumu un uzmanību samazinošu medikamentu ietekmē;

   3) esot slimam vai arī tādā mērā nogurušam, ka tas var ietekmēt darbspējas un ceļu
   satiksmes drošību.

   (08.07.2003. likuma redakcijā ar grozījumiem, kas izdarīti ar 26.05.2005.,
   15.02.2007., 13.05.2010. un 09.06.2011. likumu, kas stājas spēkā 13.07.2011. Pirmās
   daļas 1.punkta jaunā redakcija stājas spēkā 01.01.2012. Sk. Pārejas noteikumu
   26.punktu)

   29.pants. Transportlīdzekļu vadīšanas tiesību atņemšana

   (1) Transportlīdzekļu vadīšanas tiesības var atņemt uz noteiktu laiku vai uz
   nenoteiktu laiku.

   (2) Transportlīdzekļu vadīšanas tiesību atņemšanu uz likumā noteikto laiku kā
   transportlīdzekļa vadītāja uzvedības ietekmēšanas līdzekli piemēro, uzliekot sodu
   par likumā paredzētajiem administratīvajiem pārkāpumiem vai atbilstoši šajā likumā
   noteiktajai pārkāpumu uzskaites punktu sistēmai, kā arī Krimināllikumā noteiktajos
   gadījumos.

   (3) Transportlīdzekļu vadīšanas tiesības atņem uz nenoteiktu laiku, ja ir attiecīgs
   medicīniskās ekspertīzes atzinums par to, ka transportlīdzekļa vadītājam radušās
   medicīniskas pretindikācijas transportlīdzekļa vadīšanai.

   (4) Laika periodu, uz kuru transportlīdzekļa vadītājam ir atņemtas transportlīdzekļa
   vadīšanas tiesības, neieskaita vadītāja stāžā.

   (5) Ja personai transportlīdzekļu vadīšanas tiesības ir atņemtas uz gadu vai ilgāk
   vai transportlīdzekļu vadīšanas tiesības ir atņemtas par transportlīdzekļa vadīšanu
   alkoholisko dzērienu, narkotisko, psihotropo, toksisko vai citu apreibinošo vielu
   ietekmē, kā arī ja personai pārkāpumu uzskaites punktu sistēmas ietvaros ir noteikts
   transportlīdzekļu vadīšanas tiesību izmantošanas aizliegums, persona, lai atjaunotu
   transportlīdzekļu vadīšanas tiesības, normatīvajos aktos par transportlīdzekļu
   vadīšanas tiesību iegūšanu un atjaunošanu noteiktajā kārtībā nokārto teorētisko un
   vadīšanas eksāmenu.

   (08.07.2003. likuma redakcijā ar grozījumiem, kas izdarīti ar 15.02.2007. un
   09.06.2011. likumu, kas stājas spēkā 13.07.2011.)

   30.pants. Transportlīdzekļu vadīšanas tiesību izmantošanas aizliegums

   (1) Transportlīdzekļu vadīšanas tiesību izmantošanas aizliegumu nosaka Valsts
   policijas amatpersona transportlīdzekļa vadītājam, kurš alkohola reibumā, narkotisko
   vai citu apreibinošu vielu ietekmē ir izdarījis noziedzīgu nodarījumu pret ceļu
   satiksmes drošību, par kuru var saukt pie kriminālatbildības, vai izdarījis
   pārkāpumu, par kuru paredzēta transportlīdzekļu vadīšanas tiesību atņemšana. Šādā
   gadījumā transportlīdzekļa vadītājam ir aizliegts izmantot transportlīdzekļu
   vadīšanas tiesības un viņa transportlīdzekļa vadītāja apliecība aizturama līdz
   laikam, kad Valsts policijas amatpersona vai procesa virzītājs krimināllietā pieņem
   attiecīgu lēmumu.

   (2) Transportlīdzekļu vadīšanas tiesības nedrīkst izmantot, ja:

   1) beidzies transportlīdzekļa vadītāja apliecības derīguma termiņš, — līdz jaunas
   apliecības saņemšanai;

   2) personu apliecinošajā dokumentā norādītais vārds, uzvārds vai personas kods
   neatbilst transportlīdzekļa vadītāja apliecībā esošajam un 30 dienu laikā
   transportlīdzekļa vadītāja apliecība nav apmainīta, — līdz jaunas apliecības
   saņemšanai;

   3) par Ceļu satiksmes noteikumu pārkāpumu uzliktais naudas sods nav samaksāts gada
   laikā no soda uzlikšanas dienas, — līdz naudas soda samaksai;

   4) transportlīdzekļa vadītājs nav normatīvajos aktos noteiktajā termiņā veicis
   kārtējo veselības pārbaudi vai veselības pirmstermiņa pārbaudi, — līdz veselības
   pārbaudei;

   5) pārkāpumu uzskaites punktu sistēmas ietvaros transportlīdzekļa vadītājam ir
   piemērots ietekmēšanas līdzeklis — transportlīdzekļu vadīšanas tiesību izmantošanas
   aizliegums;

   6) ārvalstī izsniegtā vadītāja apliecība neatbilst šā likuma 47.panta pirmajā daļā
   minētajām prasībām vai ārvalstī izsniegtā vadītāja apliecība, kas atbilst šā likuma
   47.panta pirmajā daļā minētajām prasībām, nav apmainīta atbilstoši šā likuma
   47.panta otrās daļas nosacījumiem;

   7) transportlīdzekļa vadītāja apliecība ir nozagta vai zudusi un 30 dienu laikā no
   attiecīgās informācijas reģistrācijas dienas transportlīdzekļu un to vadītāju valsts
   reģistrā nav saņemta jauna transportlīdzekļu vadītāja apliecība;

   8) personai ārvalstī ir spēkā esošs transportlīdzekļu vadīšanas tiesību izmantošanas
   aizliegums vai atņemtas transportlīdzekļu vadīšanas tiesības.

   (3) Par transportlīdzekļu vadīšanas tiesību izmantošanas aizliegumu izdara attiecīgu
   ierakstu transportlīdzekļu un to vadītāju valsts reģistrā, kā arī traktortehnikas un
   tās vadītāju informatīvajā sistēmā. Ziņas par nederīgām transportlīdzekļu vadītāja
   apliecībām Ministru kabineta noteiktajā kārtībā iekļauj nederīgo dokumentu reģistrā.
   Transportlīdzekļu vadīšanas tiesību izmantošanas aizlieguma reģistrēšanas
   apstrīdēšana vai pārsūdzēšana neaptur tā darbību.

   (4) Ja transportlīdzekļa vadītājs pārkāpj noteikto vadīšanas tiesību izmantošanas
   aizliegumu, viņa transportlīdzekļa vadītāja apliecība tiek aizturēta.

   (08.07.2003. likuma redakcijā ar grozījumiem, kas izdarīti ar 26.05.2005.,
   15.02.2007., 19.02.2009., 13.05.2010., 03.03.2011. un 09.06.2011. likumu, kas stājas
   spēkā 13.07.2011.)

   30.^1 pants. Veselības pārbaudes transportlīdzekļu vadītājiem un personām, kuras
   vēlas iegūt transportlīdzekļu vadītāju kvalifikāciju

   (1) Veselības pārbaudē konstatēto transportlīdzekļa vadītāja vai personas, kura
   vēlas iegūt transportlīdzekļu vadītāja kvalifikāciju, veselības stāvokļa atbilstību
   attiecīgās kategorijas transportlīdzekļa vadīšanai apliecina informācija, ko
   ārstniecības iestāde ievadījusi transportlīdzekļu un to vadītāju valsts reģistrā.

   (2) Veselības pārbaudes iedala šādi:

   1) pirmreizējās pārbaudes;

   2) kārtējās pārbaudes;

   3) pirmstermiņa pārbaudes.

   (3) Veselības pirmreizējo pārbaudi veic personām, kuras vēlas iegūt
   transportlīdzekļa vadītāja kvalifikāciju.

   (4) Transportlīdzekļa vadītāja veselības kārtējo pārbaudi veic:

   1) M, A1, A, B1, B un BE kategorijas transportlīdzekļu vadītājiem, kā arī
   traktortehnikas un citu pašgājēju mašīnu vadītājiem ik pēc 10 gadiem, personām pēc
   60 gadu vecuma sasniegšanas — ik pēc trim gadiem;

   2) C1, C, D1, D, C1E, CE, D1E un DE kategorijas transportlīdzekļu vadītājiem, kā arī
   tramvaju un trolejbusu vadītājiem ik pēc pieciem gadiem, personām pēc 60 gadu vecuma
   sasniegšanas — ik pēc trim gadiem.

   (5) Pirmstermiņa veselības pārbaudi veic transportlīdzekļa vadītājam, kas sodīts par
   transportlīdzekļa vadīšanu alkoholisko dzērienu reibumā, narkotisko vai citu
   apreibinošo vielu ietekmē. Lai transportlīdzekļa vadītājs atgūtu vadīšanas tiesības,
   viņš šā panta septītajā daļā noteiktajā kārtībā veic pirmstermiņa veselības
   pārbaudi, par kuras rezultātiem ārstniecības iestāde informāciju ievada
   transportlīdzekļu un to vadītāju valsts reģistrā.

   (6) Uz veselības pirmstermiņa pārbaudi transportlīdzekļa vadītāju ir tiesības
   nosūtīt, ja pastāv pamatotas aizdomas, ka transportlīdzekļa vadītājam ir Ministru
   kabineta noteiktās medicīniskās pretindikācijas transportlīdzekļa vadīšanai.

   (7) Kārtību, kādā tiek veiktas veselības pārbaudes transportlīdzekļu vadītājiem un
   personām, kuras vēlas iegūt transportlīdzekļu vadītāja kvalifikāciju, kārtību, kādā
   transportlīdzekļa vadītājs nosūtāms uz veselības pirmstermiņa pārbaudi, ja pastāv
   pamatotas aizdomas, ka transportlīdzekļa vadītājam ir medicīniskās pretindikācijas
   transportlīdzekļa vadīšanai, kā arī kārtību, kādā tiek atņemtas transportlīdzekļu
   vadīšanas tiesības transportlīdzekļu vadītājiem, kuriem ir medicīniskās
   pretindikācijas transportlīdzekļu vadīšanai, nosaka Ministru kabinets.

   (8) Kārtību, kādā sedzami izdevumi par transportlīdzekļa vadītāja veselības
   pirmstermiņa pārbaudi, nosaka Ministru kabinets.

   (15.02.2007. likuma redakcijā ar grozījumiem, kas izdarīti ar 15.05.2008.,
   13.05.2010. un 09.06.2011. likumu, kas stājas spēkā 13.07.2011.)

   V nodaļa
   Transportlīdzekļu apkalpes locekļu darba laiks

   (Nodaļa 26.05.2005. likuma redakcijā, kas stājas spēkā 29.06.2005.)

   31.pants. Prasības attiecībā uz transportlīdzekļu apkalpes locekļu darba laika
   organizēšanu, ievērošanu un uzskaiti

   (1) Prasības attiecībā uz darba laika organizēšanu, ievērošanu un uzskaiti
   transportlīdzekļu apkalpes locekļiem, kas veic pārvadājumus ar transportlīdzekļiem,
   uz kuriem attiecas Eiropas Parlamenta un Padomes 2006.gada 15.marta regula (EK) Nr.
   561/2006, ar ko paredz dažu sociālās jomas tiesību aktu saskaņošanu saistībā ar
   autotransportu, groza Padomes regulu (EEK) Nr. 3821/85 un Padomes regulu (EK) Nr.
   2135/98 un atceļ Padomes regulu (EEK) Nr. 3820/85 [turpmāk — regula (EK) Nr.
   561/2006], nosaka Ministru kabinets.

   (2) Izņēmumus, kad pārvadājumiem nepiemēro regulas (EK) Nr. 561/2006 prasības,
   nosaka Ministru kabinets.

   (15.02.2007. likuma redakcijā, kas stājas spēkā 15.03.2007. Sk. Pārejas noteikumus.)

   31.^1 pants. Transportlīdzekļa vadītāja darba un atpūtas laika, braukšanas attāluma
   un ātruma reģistrēšanas kontrolierīču uzstādīšana

   (1) (Izslēgta ar 15.02.2007. likumu.)

   (2) Kontrolierīci transportlīdzeklī uzstāda, pārbauda un plombē inspicēšanas
   institūcija, kura akreditēta Standartizācijas, akreditācijas un metroloģijas centrā
   atbilstoši LVS EN ISO/IEC 17020:2005 standartā "Galvenie kritēriji dažādu veidu
   institūcijām, kas veic inspicēšanu" noteiktajām prasībām un par kuras akreditāciju
   Ekonomikas ministrija publicējusi paziņojumu laikrakstā "Latvijas Vēstnesis", un
   kura ir iesniegusi Satiksmes ministrijai Padomes 1998.gada 24.septembra regulas (EK)
   Nr. 2135/98, ar kuru groza regulu (EEK) Nr. 3821/85 par reģistrācijas
   kontrolierīcēm, ko izmanto autotransportā, un direktīvu 88/599/EEK attiecībā uz
   regulas (EEK) Nr. 3820/85 un regulas (EEK) Nr. 3821/85 piemērošanu, 1.panta 5.punkta
   "b" apakšpunktā minētās plombas, un Padomes 1985.gada 20.decembra regulas (EEK) Nr.
   3821/85 par reģistrācijas kontrolierīcēm, ko izmanto autotransportā, 12.panta
   4.punktā minētās uzstādīšanas plāksnītes paraugus.

   (26.05.2005. likuma redakcijā ar grozījumiem, kas izdarīti ar 15.12.2005.,
   15.02.2007., 14.11.2008. un 12.06.2009. likumu, kas stājas spēkā 01.07.2009.)

   31.^2 pants. Transportlīdzekļu apkalpes locekļu darba laika ilgums

   (1) Transportlīdzekļu apkalpes locekļu nedēļas darba laiks nedrīkst pārsniegt
   48stundas, ievērojot to, ka nedēļa ir laikposms starp pulksten 00.00 pirmdienā un
   pulksten 24.00 svētdienā.

   (2) Transportlīdzekļa apkalpes locekli drīkst nodarbināt virs šā panta pirmajā daļā
   noteiktā darba laika, bet ne vairāk par 60 stundām nedēļā. Tādā gadījumā vidējais
   nedēļas darba laiks četru mēnešu periodā nedrīkst pārsniegt 48 stundas.

   (3) Darba devējs, vienojoties ar darbinieku pārstāvjiem, drīkst mainīt šā panta
   otrajā daļā noteikto nedēļas darba laiku, ja vidējais nedēļas darba laiks sešu
   mēnešu periodā nepārsniedz 48 stundas.

   (4) Ja transportlīdzekļa apkalpes loceklis veic darbu naktī no pulksten 01.00 līdz
   05.00, tad kopējais darba laiks diennaktī nedrīkst pārsniegt 10 stundas. Darba
   devējs, vienojoties ar darbinieku pārstāvjiem, drīkst mainīt minēto darba laiku
   naktī, nosakot, ka tas ir vismaz četras stundas ilgs laikposms periodā no pulksten
   00.00 līdz 07.00.

   (5) Lai nodrošinātu šajā pantā minēto nosacījumu ievērošanu, tiek veikta darba laika
   uzskaite.

   (6) Šajā pantā minētie nosacījumi par transportlīdzekļu apkalpes locekļu darba laika
   ilgumu ir piemērojami tikai tajos gadījumos, kad tiek veikti pārvadājumi ar
   transportlīdzekļiem, uz kuriem attiecas regula (EK) Nr. 561/2006 vai Eiropas valstu
   līgums attiecībā uz transportlīdzekļu apkalpju darbu starptautiskajos
   autopārvadājumos (AETR).

   (15.12.2005. likuma redakcijā ar grozījumiem, kas izdarīti ar 15.02.2007. likumu,
   kas stājas spēkā 15.03.2007. Sk. Pārejas noteikumus.)

   32.pants. Pieļaujamais transportlīdzekļa vadīšanas ilgums

   (Izslēgts ar 08.07.2003. likumu, kas stājas spēkā 01.01.2004.)

   33.pants. Maksimālais pieļaujamais nepārtrauktas transportlīdzekļa vadīšanas ilgums

   (Izslēgts ar 08.07.2003. likumu, kas stājas spēkā 01.01.2004.)

   34.pants. Izņēmuma gadījumi

   (Izslēgts ar 26.05.2005. likumu, kas stājas spēkā 29.06.2005.)

   35.pants. Starptautiskie autotransporta pārvadājumi

   (Izslēgts ar 26.05.2005. likumu, kas stājas spēkā 29.06.2005.)

   VI nodaļa
   Ceļu satiksmes organizācija

   36.pants. Ceļu satiksmes organizācijas mērķis

   Ceļu satiksmes organizācijas mērķis ir nodrošināt nepārtrauktu, ritmisku un ātru
   ceļu satiksmes norisi, kā arī maksimāli garantēt tās drošību.

   37.pants. Ceļu satiksmes organizācijas pamatnoteikums

   Latvijā transportlīdzekļi pārvietojas pa ceļa labo pusi.

   38.pants. Ceļu satiksmes organizācijas tehniskie līdzekļi

   (1) Satiksmi uz ceļiem organizē ar ceļa zīmēm, ceļa apzīmējumiem, luksoforiem,
   transporta un gājēju plūsmas nožogojumiem un citiem tehniskajiem līdzekļiem, kas
   atbilst Latvijā obligāto standartu un citu normatīvu prasībām.

   (2) Satiksmes organizācijas tehnisko līdzekļu izvietošanu, uzstādīšanu un noņemšanu
   veic ceļa pārvaldītājs atbilstoši saskaņotajai projekta dokumentācijai vai
   saskaņojot ar Latvijas Valsts ceļiem. Saskaņojums par satiksmes organizācijas
   tehnisko līdzekļu izvietošanu, uzstādīšanu un noņemšanu attiecas uz atbilstību
   standartiem ceļu satiksmes drošības jomā.

   (3) Ceļa pārvaldītājs ir atbildīgs par satiksmes organizācijas tehnisko līdzekļu
   savlaicīgu uzstādīšanu un to pastāvīgu atrašanos lietošanas kārtībā.

   (4) (Izslēgta ar 15.02.2001. likumu.)

   (Ar grozījumiem, kas izdarīti ar 15.02.2001., 26.05.2005. un 09.06.2011. likumu, kas
   stājas spēkā 13.07.2011.)

   39.pants. Plānošana un projektēšana

   Plānojot pilsētu, apdzīvoto vietu un pilsētu dzīvojamo rajonu apbūvi, kā arī
   projektējot dzīvojamās mājas, sabiedriskās celtnes un citus objektus, nepieciešams
   paredzēt pasākumus, lai varētu nodrošināt ērtu un drošu satiksmi, pietiekamu
   transportlīdzekļu stāvvietu skaitu, iespēju piebraukt pie celtnēm un citiem
   objektiem.

   40.pants. Uz ceļa vai tā tiešā tuvumā veicamo darbību saskaņošana

   (1) Ja uz ceļa vai tā tiešā tuvumā paredzēts veikt darbības, kas var ietekmēt ceļu
   satiksmes drošību (rīkot masu vai sporta pasākumus, sniegt tirdzniecības vai citus
   pakalpojumus, izvietot reklāmas objektus vai informācijas objektus, tirdzniecības,
   sabiedriskās ēdināšanas vai citu pakalpojumu objektus u.c.), šīs darbības jāsaskaņo
   Latvijas Valsts ceļos, kā arī jāsaņem ceļa pārvaldītāja (īpašnieka) un zemes
   īpašnieka atļauja.

   (2) Noteikumus par reklāmas objektu vai informācijas objektu izvietošanu gar ceļiem,
   kā arī kārtību, kādā saskaņojama reklāmas objektu vai informācijas objektu
   izvietošana, nosaka Ministru kabinets.

   (3) (Izslēgta ar 09.06.2011. likumu)

   (4) Masu vai sporta pasākumu rīkošana jāsaskaņo arī attiecīgajās teritoriālajās
   policijas iestādēs.

   (Ar grozījumiem, kas izdarīti ar 15.02.2001., 08.07.2003., 26.05.2005. un
   09.06.2011. likumu, kas stājas spēkā 13.07.2011.)

   41.pants. Ceļu satiksmes regulēšana un uzraudzība

   (1) Ceļu satiksmi regulē un uzrauga policijas darbinieki un citas likumos un citos
   normatīvajos aktos tam pilnvarotas personas.

   (2) Personām, kuras pilnvarotas aktīvi regulēt satiksmi uz ceļiem, kā arī personām,
   kuras uzrauga satiksmi, jābūt jebkurā diennakts laikā labi saredzamā attiecīgā
   formas tērpā ar gaismu atstarojoša materiāla elementiem un ar atšķirības zīmi, kā
   arī tām jābūt klāt dienesta apliecībai.

   42.pants. Uz ceļa strādājošo personu pienākumi

   (1) Personām, kas veic darbus uz brauktuves, jābūt jebkurā diennakts laikā labi
   saredzamā darba apģērbā ar gaismu atstarojoša materiāla elementiem.

   (2) Ceļu būvniecības un remontdarbu veicējs nodrošina, lai darba vietas uz ceļiem
   tiktu aprīkotas ar ceļa zīmēm, kā arī ierobežojošām un novirzošām ierīcēm atbilstoši
   Ministru kabineta noteiktajām prasībām.

   (3) Tumšajā diennakts laikā un nepietiekamas redzamības apstākļos jānodrošina šo
   vietu redzamība ar gaismu atstarojošu materiālu palīdzību. Gadījumus, kad papildus
   gaismu atstarojošiem materiāliem jālieto arī brīdinoši gaismas signāli, kā arī to
   pielietošanas kārtību nosaka tehniskie normatīvi.

   (Ar grozījumiem, kas izdarīti ar 15.02.2001. un 26.05.2005. likumu, kas stājas spēkā
   29.06.2005.)

   VI^1 nodaļa
   Inteliģentās transporta sistēmas

   (Nodaļa 23.02.2012. likuma redakcijā, kas stājas spēkā 27.03.2012.)

   42.^1 pants. Inteliģento transporta sistēmu mērķis un darbība

   (1) Inteliģento transporta sistēmu mērķis ir nodrošināt inovatīvus pakalpojumus
   attiecībā uz autotransportu un satiksmes vadību, kā arī dot iespēju ceļu lietotājiem
   labāk piekļūt informācijai un drošāk, saskaņotāk un efektīvāk izmantot transporta
   tīklus.

   (2) Personas datu apstrādi saistībā ar inteliģento transporta sistēmu lietotņu
   darbību un pakalpojumiem veic saskaņā ar nacionālajiem normatīvajiem aktiem par
   personas datu aizsardzību, apstrādi un šādu datu brīvu apriti.

   (3) Personas datus apstrādā tiktāl, ciktāl to apstrāde ir nepieciešama inteliģento
   transporta sistēmu lietotņu un pakalpojumu darbības nodrošināšanai.

   VII nodaļa
   Administratīvās atbildības īpatnības ceļu satiksmes drošību
   reglamentējošo normatīvo aktu pārkāpšanas gadījumos

   (Nodaļas nosaukums 08.07.2003. likuma redakcijā, kas stājas spēkā 01.01.2004.)

   43.pants. Administratīvais ceļu satiksmes pārkāpums

   Lai garantētu ceļu satiksmes drošību un aizsargātu cilvēku dzīvību, veselību un
   mantu, par ceļu satiksmes drošību reglamentējošo normatīvo aktu pārkāpšanu personas
   saucamas pie administratīvās atbildības.

   (08.07.2003. likuma redakcijā, kas stājas spēkā 01.01.2004.)

   43.^1 pants. Pārkāpumu uzskaites punktu sistēma

   (1) Lai ietekmētu transportlīdzekļu vadītāju uzvedību, veicinot transportlīdzekļu
   drošu vadīšanu un normatīvo aktu ievērošanu ceļu satiksmē, kā arī tāpēc, lai pēc
   iespējas mazāk būtu apdraudēta cilvēku dzīvība, veselība un manta, transportlīdzekļu
   vadītāju izdarītie administratīvie pārkāpumi tiek reģistrēti Sodu reģistrā, bet
   pārkāpumu uzskaites punkti — transportlīdzekļu un to vadītāju valsts reģistrā.

   (2) Maksimālais reģistrējamo punktu skaits ir 10 punkti transportlīdzekļu
   vadītājiem, kuru transportlīdzekļu vadīšanas stāžs ir mazāks par diviem gadiem, un
   16 punkti — pārējiem transportlīdzekļu vadītājiem.

   (3) Maksimālais par vienu pārkāpumu reģistrējamais punktu skaits ir astoņi punkti.

   (4) Atbilstoši izdarītajam pārkāpumam reģistrētie punkti ir spēkā divus līdz piecus
   gadus atkarībā no pārkāpuma smaguma.

   (5) Atbilstoši pārkāpumu uzskaites punktu sistēmai transportlīdzekļu vadītājiem
   piemēro šādus ietekmēšanas līdzekļus:

   1) brīdinājums, nosūtot pa pastu vai elektroniski transportlīdzekļa vadītājam
   informāciju par viņam reģistrēto punktu skaitu;

   2) apmācības kursi (semināri) ceļu satiksmes drošības jautājumos;

   3) apmācības kursi (semināri) drošas transportlīdzekļa vadīšanas jautājumos;

   4) eksāmens ceļu satiksmes drošības jautājumos;

   5) transportlīdzekļu vadīšanas iemaņu pārbaude;

   6) transportlīdzekļu vadīšanas tiesību izmantošanas aizliegums uz vienu gadu, ja
   sasniegts maksimālais uzskaites punktu skaits, vai ilgāk, kamēr saglabājas
   maksimālais uzskaites punktu skaits.

   (6) Transportlīdzekļa vadītājs zaudē transportlīdzekļu vadīšanas tiesības un atkal
   var tās iegūt ne agrāk kā pēc pieciem gadiem, ja viņam 10 gadu laikā atkārtoti
   piemērots transportlīdzekļu vadīšanas tiesību izmantošanas aizliegums par maksimālā
   uzskaites punktu skaita sasniegšanu.

   (7) Pārkāpumu uzskaites punktu sistēmas piemērošanas noteikumus, reglamentējot
   reģistrējamos pārkāpumus, pārkāpumiem atbilstošos uzskaites punktus, to noilgumu,
   pārkāpumu uzskaites punktu reģistrēšanas un dzēšanas kārtību, informācijas apmaiņas
   kārtību un kārtību, kādā reģistrā esošā informācija paziņojama transportlīdzekļa
   vadītājam, kā arī transportlīdzekļu vadītāju uzvedības ietekmēšanas līdzekļu
   piemērošanas kārtību nosaka Ministru kabinets.

   (08.07.2003. likuma redakcijā ar grozījumiem, kas izdarīti ar 26.05.2005.,
   15.12.2005., 19.02.2009. un 23.02.2012. likumu, kas stājas spēkā 27.03.2012.)

   43.^2 pants. Īpatnības administratīvo pārkāpumu lietās sakarā ar apstāšanās vai
   stāvēšanas noteikumu pārkāpšanu

   (1) Ja pārkāpti apstāšanās vai stāvēšanas noteikumi, bet transportlīdzekļa vadītājs
   neatrodas pārkāpuma izdarīšanas vietā, personas, kuras ir tiesīgas sastādīt
   administratīvā pārkāpuma protokolu un uzlikt sodu, sastāda protokolu — paziņojumu,
   kurā norādāma šāda informācija:

   1) protokola — paziņojuma sastādīšanas datums;

   2) institūcija, kuras amatpersona uzlikusi sodu, un protokola — paziņojuma
   sastādītāja amats, vārds un uzvārds;

   3) pārkāpuma konstatēšanas datums un laiks;

   4) pārkāpuma izdarīšanas vieta (pilsētas vai citas apdzīvotas vietas nosaukums,
   adrese);

   5) transportlīdzekļa marka un valsts reģistrācijas numurs;

   6) pārkāptais Ceļu satiksmes noteikumu punkts;

   7) lēmums par naudas soda uzlikšanu un naudas soda apmērs;

   8) naudas soda samaksas termiņš;

   9) maksājuma uzdevuma rekvizīti un institūcijas, kurās iespējams samaksāt naudas
   sodu;

   10) pieņemtā lēmuma apstrīdēšanas (pārsūdzēšanas) kārtība;

   11) informācija par sekām, kādas iestājas, ja naudas sods netiek samaksāts.

   (2) Ja laikā, kad tiek konstatēts transportlīdzekļa apstāšanās vai stāvēšanas
   noteikumu pārkāpums, transportlīdzekļa vadītājs ierodas pārkāpuma izdarīšanas vietā,
   soda uzlikšanas kārtība nemainās un tiek sastādīts protokols — paziņojums.

   (3) Uzliktais naudas sods samaksājams Latvijas Administratīvo pārkāpumu kodeksā
   noteiktajā termiņā.

   (4) Ja uzliktais naudas sods netiek samaksāts Latvijas Administratīvo pārkāpumu
   kodeksā noteiktajā termiņā, transportlīdzekļa reģistrācijas apliecībā norādītajam
   turētājam vai, ja turētājs nav norādīts, — transportlīdzekļa īpašniekam (valdītājam)
   Transportlīdzekļu un to vadītāju valsts reģistrs nosūta paziņojumu par nesamaksāto
   naudas sodu. Ja pārkāpums izdarīts ar transportlīdzekli, kas pastāvīgi reģistrēts
   ārvalstī, bet tā izmantošanai Latvijā šā likuma 9.panta piektajā daļā noteiktajos
   gadījumos ir saņemta atļauja, paziņojumu nosūta personai, kura saņēmusi atļauju. Ja
   pārkāpums izdarīts ar transportlīdzekli, kas nodots tirdzniecībai (tam uzstādītas
   tirdzniecības valsts reģistrācijas numura zīmes vai transportlīdzeklis reģistrēts
   tirdzniecības reģistrā), paziņojumu nosūta komersantam, kurš veic attiecīgā
   transportlīdzekļa tirdzniecību. Paziņojumā norādāma šāda informācija:

   1) institūcija, kuras amatpersona uzlikusi naudas sodu;

   2) transportlīdzekļa marka un valsts reģistrācijas numurs;

   3) transportlīdzekļa īpašnieka (valdītāja, turētāja) dati;

   4) pārkāpuma izdarīšanas vieta (pilsētas vai citas apdzīvotas vietas nosaukums,
   adrese), datums un laiks;

   5) protokola — paziņojuma numurs;

   6) nesamaksātā naudas soda apmērs;

   7) maksājuma uzdevuma rekvizīti un institūcijas, kurās iespējams samaksāt naudas
   sodu;

   8) informācija par sekām, kādas iestājušās, jo naudas sods nav samaksāts Latvijas
   Administratīvo pārkāpumu kodeksā noteiktajā termiņā.

   (5) Ja uzliktais naudas sods nav samaksāts Latvijas Administratīvo pārkāpumu kodeksā
   noteiktajā termiņā, transportlīdzekļu un to vadītāju valsts reģistrā izdara atzīmi
   par aizliegumu līdz naudas soda samaksai veikt valsts tehnisko apskati
   transportlīdzeklim, ar kuru izdarīts pārkāpums, un reģistrēt to transportlīdzekļu un
   to vadītāju valsts reģistrā.

   (6) Ja par apstāšanās vai stāvēšanas noteikumu pārkāpšanu uzliktais naudas sods nav
   samaksāts Latvijas Administratīvo pārkāpumu kodeksā noteiktajā termiņā, tas
   piedzenams no transportlīdzekļa reģistrācijas apliecībā norādītā turētāja vai, ja
   turētājs nav norādīts, — no transportlīdzekļa īpašnieka (valdītāja), izņemot
   gadījumu, kad pārkāpuma izdarīšanas brīdī transportlīdzeklis nav atradies īpašnieka
   (turētāja, valdītāja) valdījumā citas personas prettiesisku darbību dēļ.

   (7) Lēmums par naudas soda piemērošanu stājas spēkā šā lēmuma sastādīšanas brīdī.
   Lēmumu par uzlikto naudas sodu mēneša laikā var apstrīdēt, iesniedzot attiecīgu
   iesniegumu augstākai iestādei (amatpersonai). Augstākas iestādes (amatpersonas)
   lēmumu var pārsūdzēt tiesā.

   (8) Kārtību, kādā noformējams protokols — paziņojums par uzlikto naudas sodu un
   nosūtāma informācija transportlīdzekļa īpašniekam (valdītājam, turētājam), kā arī
   naudas soda iekasēšanas un kontroles kārtību nosaka Ministru kabinets.

   (26.05.2005. likuma redakcijā ar grozījumiem, kas izdarīti ar 13.05.2010.,
   23.02.2012. un 29.11.2012. likumu, kas stājas spēkā 01.01.2013.)

   43.^3 pants. Transportlīdzekļa piespiedu pārvietošana

   (1) Transportlīdzekli var pārvietot piespiedu kārtā, novietojot to speciālā
   stāvvietā, ja:

   1) (izslēgts ar 15.12.2005. likumu);

   2) nav iespējams noskaidrot transportlīdzekļa piederību;

   3) transportlīdzeklim ir normatīvajos aktos noteiktie bojājumi, kuru dēļ tas
   nedrīkst braukt, izņemot gadījumu, kad bojājumus novērš transportlīdzekļa atrašanās
   vietā vai transportlīdzekli noteiktajā kārtībā pārvieto uz stāvvietu vai trūkumu
   novēršanas vietu;

   4) pārkāpti apstāšanās vai stāvēšanas noteikumi, bet vadītāja nav klāt un
   transportlīdzeklis novietots stāvēšanai:

   a) vietā, kur uzstādīta papildzīme "Strādā autoevakuators",

   b) uz tramvaja sliežu klātnes vai tās tiešā tuvumā un neļauj braukt tramvajam,

   c) pasažieru sabiedrisko transportlīdzekļu pieturvietā vai stāvvietā vai tās tiešā
   tuvumā un neļauj iebraukt vai izbraukt pasažieru sabiedriskajam transportlīdzeklim,

   d) tā, ka tas neļauj braukt citiem transportlīdzekļiem vai to braukšanai tiek radīti
   būtiski traucējumi (citu transportlīdzekļu vadītāji ir spiesti izbraukt no
   braukšanas joslas, nobraukt no brauktuves vai iebraukt tajā ceļa pusē, kas paredzēta
   braukšanai pretējā virzienā),

   e) uz gājēju pārejas,

   f) pilnīgi vai daļēji uz ietves un gājēji tā dēļ ir spiesti iziet uz brauktuves,

   g) uz dzelzceļa pārbrauktuves;

   h) uz tiltiem, estakādēm, ceļa pārvadiem un zem tiem;

   5) transportlīdzeklis novietots stāvēšanai apdzīvotās vietās pilnīgi vai daļēji uz
   brauktuves diennakts tumšajā laikā vai nepietiekamas redzamības apstākļos
   neapgaismotā ceļa posmā, kur apstāties aizliegts, tam nav iedegtas noteiktās ārējās
   apgaismes ierīces un tas citiem vadītājiem nav saredzams pietiekamā attālumā;

   6) transportlīdzeklis novietots stāvēšanai pilnīgi vai daļēji uz brauktuves ārpus
   apdzīvotām vietām diennakts tumšajā laikā vai nepietiekamas redzamības apstākļos un
   tam nav iedegtas noteiktās ārējās apgaismes ierīces;

   7) transportlīdzeklis Ministru kabineta noteiktajā kārtībā atzīstams par ilgstoši
   atstātu uz ceļa;

   8) transportlīdzeklis atkārtoti (divas vai vairākas reizes gada laikā) novietots
   invalīdiem paredzētā un attiecīgi apzīmētā stāvvietā, ja transportlīdzeklī nav
   ievietota invalīdu stāvvietu izmantošanas karte atbilstoši Ceļu satiksmes noteikumos
   minētajām prasībām.

   (2) Transportlīdzekli no vietas, kur tas novietots stāvēšanai, uz citu —stāvēšanai
   atļautu vietu var pārvietot piespiedu kārtā saskaņā ar pašvaldības pilnvarotas
   amatpersonas lēmumu vai Valsts policijas priekšnieka rīkojumu no ielām:

   1) kuras nepieciešams atbrīvot oficiālo valsts vizīšu vai citu pasākumu
   nodrošināšanai;

   2) kurās paredzēts veikt ceļu būvniecības vai remonta darbus.

   (3) Transportlīdzekli no vietas, kur tas novietots stāvēšanai, uz citu —stāvēšanai
   atļautu vietu saskaņā ar ceļa pārvaldītāja vai attiecīga avārijas vai glābšanas
   dienesta amatpersonas lēmumu var pārvietot piespiedu kārtā īslaicīgu ceļu
   uzturēšanas (piemēram, sniega novākšanas), remonta vai avārijas seku likvidēšanas
   darbu vai glābšanas darbu veikšanas gadījumā.

   (3^1) Izdevumus, kas saistīti ar transportlīdzekļa piespiedu pārvietošanu uz
   speciālu stāvvietu un glabāšanu speciālajā stāvvietā, sedz transportlīdzekļa
   reģistrācijas apliecībā norādītais turētājs vai, ja turētājs nav norādīts, —
   transportlīdzekļa īpašnieks (valdītājs) vai viņa pilnvarota persona. Izdevumus sedz
   pirms transportlīdzekļa izņemšanas no speciālās stāvvietas.

   (4) Transportlīdzekļu piespiedu pārvietošanas kārtību nosaka Ministru kabinets.

   (08.07.2003. likuma redakcijā ar grozījumiem, kas izdarīti ar 26.05.2005.,
   15.12.2005. un 15.05.2008. likumu, kas stājas spēkā 01.01.2009.)

   43.^4 pants. Braukšanas ātruma kontrole

   Noteiktā braukšanas ātruma ievērošanu Valsts policija kontrolē ar šim nolūkam
   paredzētām mērierīcēm.

   (26.05.2005. likuma redakcijā ar grozījumiem, kas izdarīti ar 15.02.2007. likumu,
   kas stājas spēkā 15.03.2007.)

   43.^5 pants. Alkohola reibuma, narkotisko vai citu apreibinošu vielu ietekmes
   konstatēšana

   (1) Lai konstatētu alkohola reibumu, Valsts policijas darbinieki un Valsts
   robežsardzes darbinieki (uz valsts robežas) ir tiesīgi pārbaudīt transportlīdzekļa
   vadītāja izelpoto gaisu ar šim nolūkam paredzētu mēraparātu, kas atbilst Ministru
   kabineta noteiktajām prasībām, vai nogādāt transportlīdzekļa vadītāju medicīnas
   iestādē šādas pārbaudes veikšanai, ja ir pamatotas aizdomas, ka viņš ir alkohola
   reibumā, bet izelpotā gaisa pārbaudi nav iespējams veikt vai transportlīdzekļa
   vadītājs nepiekrīt tās rezultātiem. Kārtību, kādā nosakāma alkohola koncentrācija
   asinīs un izelpotajā gaisā, nosaka Ministru kabinets.

   (2) Lai konstatētu narkotisko vai citu apreibinošu vielu ietekmi, Valsts policijas
   darbinieki nogādā transportlīdzekļa vadītāju medicīnas iestādē pārbaudes veikšanai,
   ja ir pamatotas aizdomas par narkotisko vai citu apreibinošu vielu lietošanu
   (ekspresdiagnostikas testa rezultāti, vadītāja uzvedība, runas veids, kustību
   koordinācija). Narkotisko vai citu apreibinošu vielu ietekmes konstatēšanas kārtību
   nosaka Ministru kabinets.

   (08.07.2003. likuma redakcijā ar grozījumiem, kas izdarīti ar 15.05.2008. un
   13.05.2010. likumu, kas stājas spēkā 15.06.2010.)

   43.^6 pants. Īpatnības administratīvo pārkāpumu lietās attiecībā uz pārkāpumiem,
   kuri fiksēti ar tehniskiem līdzekļiem, neapturot transportlīdzekli

   (1) Pārkāpumus var fiksēt ar tehniskiem līdzekļiem (fotoiekārtas vai videoiekārtas),
   neapturot transportlīdzekli. Kārtību, kādā izmanto tehniskos līdzekļus (fotoiekārtas
   vai videoiekārtas), nosaka Ministru kabinets.

   (2) Par pārkāpumu, kas fiksēts ar tehniskiem līdzekļiem (fotoiekārtas vai
   videoiekārtas), neapturot transportlīdzekli, piemēro tikai vadītājam paredzēto
   minimālo naudas sodu.

   (3) Ja pārkāpums fiksēts ar tehniskiem līdzekļiem (fotoiekārtas vai videoiekārtas),
   neapturot transportlīdzekli, par to bez transportlīdzekļa vadītāja klātbūtnes tiek
   sastādīts administratīvā pārkāpuma protokols — lēmums, kurā norādāma šāda
   informācija:

   1) protokola — lēmuma sastādīšanas datums;

   2) institūcija, kuras amatpersona uzlikusi sodu, un attiecīgās amatpersonas amats,
   vārds un uzvārds;

   3) pārkāpuma konstatēšanas datums un laiks;

   4) pārkāpuma izdarīšanas vieta (pilsētas vai citas apdzīvotas vietas nosaukums,
   adrese);

   5) transportlīdzekļa marka un valsts reģistrācijas numurs;

   6) norāde uz pārkāptajām tiesību normām (normatīvā akta pants, tā daļa, punkts vai
   apakšpunkts);

   7) lēmums par naudas soda uzlikšanu un naudas soda apmērs;

   8) naudas soda samaksas termiņš;

   9) maksājuma uzdevuma rekvizīti un institūcijas, kurās iespējams samaksāt naudas
   sodu;

   10) pieņemtā lēmuma apstrīdēšanas (pārsūdzēšanas) kārtība;

   11) informācija par sekām, kādas iestājas, ja naudas sods netiek samaksāts;

   12) fotogrāfija, kurā redzams transportlīdzeklis un valsts reģistrācijas numura
   zīme.

   (4) Informāciju par pieņemto lēmumu Valsts policija ievada transportlīdzekļu un to
   vadītāju valsts reģistrā vai traktortehnikas un tās vadītāju informatīvajā sistēmā.

   (5) Protokolu–lēmumu ne vēlāk kā triju darbdienu laikā pēc tā pieņemšanas nosūta
   transportlīdzekļa reģistrācijas apliecībā norādītajam turētājam vai, ja turētājs nav
   norādīts, — transportlīdzekļa īpašniekam (valdītājam). Ja pārkāpums izdarīts ar
   transportlīdzekli, kas pastāvīgi reģistrēts ārvalstī, bet tā izmantošanai Latvijā šā
   likuma 9.panta piektajā daļā noteiktajos gadījumos ir saņemta atļauja,
   protokolu–lēmumu nosūta personai, kura saņēmusi atļauju. Ja pārkāpums izdarīts ar
   transportlīdzekli, kas nodots tirdzniecībai (tam uzstādītas tirdzniecības valsts
   reģistrācijas numura zīmes vai transportlīdzeklis reģistrēts tirdzniecības
   reģistrā), protokolu–lēmumu nosūta komersantam, kurš veic attiecīgā
   transportlīdzekļa tirdzniecību. Protokols–lēmums ir derīgs bez sodu piemērojušās
   amatpersonas paraksta. Protokols–lēmums stājas spēkā septītajā dienā no tā nodošanas
   pastā.

   (5^1) Valsts policija ar Ceļu satiksmes drošības direkciju var noslēgt deleģēšanas
   līgumu, kurā paredz, ka Ceļu satiksmes drošības direkcija transportlīdzekļu un to
   vadītāju valsts reģistrā savas kompetences ietvaros apstrādā to informāciju, kas par
   attiecīgo pārkāpumu saņemta no tehniskajiem līdzekļiem, sagatavo šā panta trešajā
   daļā minētā protokola—lēmuma projektu, kuru nosūta Valsts policijai izvērtēšanai un
   lēmuma pieņemšanai, kā arī pēc attiecīgā lēmuma pieņemšanas minēto protokolu—lēmumu
   nosūta šā panta piektās daļas pirmajā teikumā minētajai personai. Ministru kabinets
   noteic tās atlīdzības apmēru un piešķiršanas kārtību, kuru Ceļu satiksmes drošības
   direkcija saņem par šīs daļas pirmajā teikumā minētajiem pakalpojumiem.

   (5^2) Ja šā panta piektās daļas pirmajā, otrajā un trešajā teikumā minētā persona
   nav vadījusi transportlīdzekli pārkāpuma izdarīšanas brīdī, tā protokolu–lēmumu
   nodod (nosūta) transportlīdzekļa vadītājam, kurš pārkāpuma fiksēšanas brīdī vadīja
   transportlīdzekli.

   (5^3) Protokolu–lēmumu var apstrīdēt un pārsūdzēt transportlīdzekļa vadītājs, kurš
   pārkāpuma fiksēšanas brīdī vadīja transportlīdzekli.

   (6) Uzliktais naudas sods samaksājams Latvijas Administratīvo pārkāpumu kodeksā
   noteiktajā termiņā.

   (7) Ja uzliktais naudas sods nav samaksāts Latvijas Administratīvo pārkāpumu kodeksā
   noteiktajā termiņā, transportlīdzekļu un to vadītāju valsts reģistrā vai
   traktortehnikas un tās vadītāju informatīvajā sistēmā izdara atzīmi par aizliegumu
   līdz naudas soda samaksai veikt valsts tehnisko apskati transportlīdzeklim, ar kuru
   izdarīts pārkāpums, un reģistrēt to transportlīdzekļu un to vadītāju valsts reģistrā
   vai traktortehnikas un tās vadītāju informatīvajā sistēmā. Šādu atzīmi par
   aizliegumu veikt tehnisko apskati transportlīdzeklim neizdara vai arī izdarīto
   atzīmi dzēš, ja tiek konstatēts, ka pārkāpuma izdarīšanas brīdī transportlīdzeklis
   nav atradies īpašnieka (turētāja, valdītāja) valdījumā citas personas prettiesisku
   darbību dēļ.

   (8) Ja par pārkāpumu, kas fiksēts ar tehniskiem līdzekļiem (fotoiekārtas vai
   videoiekārtas), neapturot transportlīdzekli, uzliktais naudas sods nav samaksāts
   Latvijas Administratīvo pārkāpumu kodeksā noteiktajā termiņā, tas piedzenams no
   transportlīdzekļa reģistrācijas apliecībā norādītā turētāja vai, ja turētājs nav
   norādīts, — no transportlīdzekļa īpašnieka (valdītāja), izņemot gadījumu, kad
   pārkāpuma izdarīšanas brīdī transportlīdzeklis nav atradies īpašnieka (turētāja,
   valdītāja) valdījumā citas personas prettiesisku darbību dēļ.

   (26.05.2005. likuma redakcijā ar grozījumiem, kas izdarīti ar 15.12.2005.,
   15.02.2007., 19.02.2009., 13.05.2010., 15.12.2011., 23.02.2012. un 29.11.2012.
   likumu, kas stājas spēkā 01.01.2013.)

   43.^7 pants. Pakalpojuma — pārkāpumu fiksēšana ar tehniskajiem līdzekļiem, neapturot
   transportlīdzekli, — nodrošināšana

   (1) Ja pārkāpumi ceļu satiksmē tiek fiksēti ar komersanta tehniskajiem līdzekļiem
   (fotoiekārtām vai videoiekārtām), neapturot transportlīdzekli, komersants kā samaksu
   par tehnisko līdzekļu piegādi, uzstādīšanu un to darbības nodrošināšanu, kā arī
   iegūtās informācijas nodošanu apstrādei un lēmumu pieņemšanai saņem Ministru
   kabineta noteikto faktisko valsts pamatbudžeta ieņēmumu daļu no naudas sodiem, kas
   uzlikti par administratīvajiem pārkāpumiem, kuri fiksēti ar šiem tehniskajiem
   līdzekļiem (turpmāk — faktiskie ieņēmumi).

   (2) Finanšu līdzekļus, kas paredzēti samaksai par komersanta sniegtajiem
   pakalpojumiem, ieskaita Iekšlietu ministrijas pašu ieņēmumos saskaņā ar likumu par
   valsts budžetu kārtējam gadam. Minētos ieņēmumus un tiem atbilstošos izdevumus plāno
   atsevišķā valsts pamatbudžeta programmā.

   (3) Ministru kabinets nosaka:

   1) faktisko ieņēmumu daļu (procentos), ko komersants saņem kā samaksu par
   pakalpojuma sniegšanu;

   2) kārtību, kādā nosakāmi faktiskie ieņēmumi;

   3) kārtību, kādā komersants saņem samaksu par pakalpojuma sniegšanu.

   (09.09.2010. likuma redakcijā, kas stājas spēkā 01.01.2011.)

   44.pants. Zaudējuma atlīdzināšana

   (1) Šā likuma vai citu ceļu satiksmes drošību reglamentējošu aktu pārkāpuma
   rezultātā nodarītais zaudējums ir jāatlīdzina.

   (2) Par transportlīdzekļa ekspluatācijas rezultātā nodarīto zaudējumu atbild
   transportlīdzekļa īpašnieks vai valdītājs, ja viņš nepierāda, ka zaudējums radies
   nepārvaramas varas dēļ, ar paša cietušā nodomu vai cietušā rupjas neuzmanības dēļ
   vai arī citu iemeslu dēļ, kuri saskaņā ar likumu atbrīvo no atbildības par zaudējuma
   atlīdzību. Kopīpašnieki un līdzmantinieki par nodarīto zaudējumu atbild solidāri.

   (3) Gadījumos, kad transportlīdzeklis ir nodots turētājam, par nodarītajiem
   zaudējumiem atbild turētājs, ja viņš nav vienojies ar īpašnieku par citādu zaudējumu
   segšanas kārtību. Tomēr, ja turētājs atrodas prombūtnē (ārpus valsts robežām), nav
   zināma viņa dzīvesvieta vai pilnīga zaudējumu piedziņa no viņa nav iespējama, par
   zaudējumu atbild transportlīdzekļa īpašnieks.

   (4) Ja transportlīdzeklis izgājis no īpašnieka, valdītāja vai turētāja valdījuma
   nevis viņa paša vainas dēļ, bet gan citas personas prettiesisku darbību rezultātā,
   par nodarīto zaudējumu atbild šī persona. Ja arī īpašnieka, valdītāja vai turētāja
   uzvedībai nav attaisnojuma, nodarītos zaudējumus atlīdzināt var prasīt kā no
   personas, kas lietojusi transportlīdzekli, tā arī no īpašnieka, valdītāja vai
   turētāja atbilstoši katra vainas pakāpei.

   (5) Civiltiesiskās atbildības apdrošināšanas gadījumā trešajai personai nodarīto
   zaudējumu atlīdzināšanas kārtību regulē atsevišķs likums par civiltiesiskās
   atbildības obligāto apdrošināšanu.

   VIII nodaļa
   Papildu noteikumi

   45.pants. Izņēmuma gadījumi

   (1) Aizliegts izsniegt speciālas atļaujas, kas dod tiesības atkāpties no šā likuma
   un Ceļu satiksmes noteikumu prasībām.

   (2) Atsevišķos gadījumos ar Ministru kabineta noteiktajā kārtībā izsniegtām
   caurlaidēm pasta pārvadātāju transportlīdzekļiem, kā arī transportlīdzekļiem, ar
   kuriem veic inkasāciju, un tādiem Saeimas transportlīdzekļiem, Valsts prezidenta
   kancelejas transportlīdzekļiem, Valsts kancelejas transportlīdzekļiem un ministriju
   transportlīdzekļiem, ar kuriem nogādā pasta sūtījumus, pildot attiecīgo uzdevumu, ir
   tiesības neievērot apstāšanās un stāvēšanas noteikumus, kā arī ceļa zīmju "Braukt
   aizliegts", "Mehāniskajiem transportlīdzekļiem braukt aizliegts" un "Kravas
   automobiļiem braukt aizliegts" prasības.

   (2^1) Lai nodrošinātu Saeimas, Eiropas Parlamenta, pašvaldību domju vēlēšanu, kā arī
   tautas nobalsošanas norisi, Centrālās vēlēšanu komisijas priekšsēdētājs ir tiesīgs
   attiecībā uz transportlīdzekļiem, kuru vadītāji pilda vēlēšanu komisiju rīkojumus,
   uz vēlēšanu vai tautas nobalsošanas dienu izsniegt caurlaides ar tiesībām neievērot
   apstāšanās un stāvēšanas noteikumus, kā arī ceļa zīmju "Braukt aizliegts",
   "Mehāniskajiem transportlīdzekļiem braukt aizliegts" un "Kravas automobiļiem braukt
   aizliegts" prasības.

   (3) Šajā likumā noteiktajā kārtībā saskaņotajos sporta pasākumos ir pieļaujamas
   atkāpes no Ceļu satiksmes noteikumiem tiktāl, ciktāl to nosaka sporta pasākumus
   reglamentējošie akti.

   (Ar grozījumiem, kas izdarīti ar 08.07.2003., 26.05.2005., 15.12.2005., 19.02.2009.
   un 09.06.2011. likumu, kas stājas spēkā 13.07.2011.)

   46.pants. Noteikumu spēks attiecībā uz ārvalstu pilsoņiem un bezvalstniekiem

   Šis likums, Ceļu satiksmes noteikumi un citi normatīvie akti, kas regulē attiecības
   ceļu satiksmes drošības jomā, attiecas arī uz ārvalstīs reģistrētajiem
   transportlīdzekļiem, kā arī to īpašniekiem, vadītājiem un citiem ceļu satiksmes
   dalībniekiem, tiem atrodoties Latvijas teritorijā, ja starptautiskajos līgumos, kuru
   dalībvalsts ir Latvija, nav paredzēts citādi.

   47.pants. Noteikumi transportlīdzekļu vadītājiem, kas ierodas Latvijā no ārvalstīm
   vai ieved Latvijā transportlīdzekļus

   (1) Personai Latvijā atļauts vadīt transportlīdzekli, ja tai ir klāt:

   1) Eiropas Savienības dalībvalsts vai Eiropas Brīvās tirdzniecības asociācijas
   dalībvalsts izsniegta vadītāja apliecība;

   2) vadītāja apliecība, kurā norādītas 1968.gada Konvencijā par ceļu satiksmi
   noteiktās vadītāja apliecību kategorijas;

   3) vadītāja apliecība, kurā nav norādītas 1968.gada Konvencijā par ceļu satiksmi
   noteiktās transportlīdzekļu kategorijas. Ar šādu vadītāja apliecību personai atļauts
   vadīt tikai B kategorijai atbilstošus transportlīdzekļus, ja izdevējvalstī šī
   vadītāja apliecība dod tiesības vadīt automobili. Ja vadītāja apliecībā ieraksti nav
   izdarīti ar latīņu alfabēta burtiem, persona uzrāda notariāli apliecinātu tulkojumu
   latviešu valodā.

   (2) Transportlīdzekļa vadītājam, kurš ierodas Latvijā no ārvalstīm un uzturas
   Latvijā ilgāk par vienu gadu, noteiktā kārtībā jāapmaina transportlīdzekļa vadītāja
   apliecība, izņemot Eiropas Savienības dalībvalsts vai Eiropas Brīvās tirdzniecības
   asociācijas dalībvalsts izsniegtu vadītāja apliecību, kā arī personas, kas bauda
   diplomātiskās vai konsulārās imunitātes un privilēģijas.

   (3) Latvijā ir pienākums reģistrēt tādus no ārvalstīm uz laiku ievestus
   transportlīdzekļus, kuri atbilst šā likuma 10.panta 1.^2 daļas nosacījumiem.

   (4) Šā panta pirmās un otrās daļas noteikumi nav piemērojami ārvalstu bruņoto spēku
   sastāvā esošajām personām, kuras Latvijas Republikā pilda dienesta pienākumus
   starptautiskās sadarbības ietvaros.

   (5) Šā panta pirmajā daļā minētajos gadījumos personai Latvijā atļauts vadīt
   transportlīdzekli, ja tā sasniegusi šā likuma 24.pantā minēto attiecīgās kategorijas
   transportlīdzekļu vadītāja tiesību iegūšanai noteikto vecumu.

   (Ar grozījumiem, kas izdarīti ar 20.06.2000., 26.05.2005., 15.02.2007., 19.02.2009.
   un 03.03.2011. likumu, kas stājas spēkā 06.04.2011.)

   48.pants. Starptautisko līgumu piemērošana

   Ja Saeimas apstiprinātā starptautiskajā līgumā paredzēti citādi noteikumi nekā šajā
   likumā, piemērojami starptautiskā līguma noteikumi.

   Pārejas noteikumi

   1. (Izslēgts ar 08.07.2003. likumu, kas stājas spēkā 01.01.2004.)

   2. Ar šā likuma spēkā stāšanos spēku zaudē Satversmes 81.panta kārtībā izdotie
   Ministru kabineta 1997.gada 7.aprīļa noteikumi nr.135 "Noteikumi par ceļu satiksmi"
   (Latvijas Republikas Saeimas un Ministru Kabineta Ziņotājs, 1997, 10., 18.nr.).

   3. (Izslēgts ar 26.05.2005. likumu, kas stājas spēkā 29.06.2005.)

   4. Grozījums (2005.gada 26.maija redakcijā) šā likuma 4.panta trešajā daļā, 4.^1
   pants, 10.^1 pants un 22.panta piektā daļa stājas spēkā 2005.gada 1.septembrī.

   (26.05.2005. likuma redakcijā ar grozījumiem, kas izdarīti ar 15.02.2007. likumu,
   kas stājas spēkā 15.03.2007.)

   5. Šā likuma 15.^1 pants (2005.gada 26.maija redakcijā) un grozījums 28.panta
   1.punktā (2005.gada 26.maija redakcijā) stājas spēkā 2006.gada 1.jūlijā.

   (26.05.2005. likuma redakcijā ar grozījumiem, kas izdarīti ar 15.02.2007. likumu,
   kas stājas spēkā 15.03.2007.)

   6. (Izslēgts ar 15.02.2007. likumu, kas stājas spēkā 15.03.2007.)

   7. (Izslēgts ar 15.02.2007. likumu, kas stājas spēkā 15.03.2007.)

   8. Ministru kabinets līdz 2007.gada 31.decembrim izdod šā likuma 4.panta piektās
   daļas trešajā teikumā minētos noteikumus, kas apstiprina to pakalpojumu cenrādi,
   kurus Ceļu satiksmes drošības direkcija sniedz, pildot tai deleģētos valsts
   pārvaldes uzdevumus, un nosaka to personu loku, kuras ir atbrīvojamas no samaksas
   par sniegtajiem pakalpojumiem. Līdz attiecīgo Ministru kabineta noteikumu spēkā
   stāšanās dienai, bet ne ilgāk kā līdz 2007.gada 31.decembrim ir piemērojami Ministru
   kabineta 2006.gada 19.decembra noteikumi Nr.1040 "Noteikumi par valsts akciju
   sabiedrības "Ceļu satiksmes drošības direkcija" valsts pārvaldes funkciju ietvaros
   sniegto maksas pakalpojumu cenrādi", ciktāl tie nav pretrunā ar šo likumu.

   (15.02.2007. likuma redakcijā, kas stājas spēkā 15.03.2007.)

   9. Ministru kabinets līdz 2007.gada 1.oktobrim izdod šā likuma 4.^1 panta trešajā un
   ceturtajā daļā minētos noteikumus, kas nosaka transportlīdzekļu tirdzniecības vietu
   reģistrācijas kārtību, prasības transportlīdzekļu un to numurēto agregātu
   tirdzniecībai, kā arī tirdzniecības valsts reģistrācijas numura zīmju izmantošanai.
   Līdz attiecīgo Ministru kabineta noteikumu spēkā stāšanās dienai, bet ne ilgāk kā
   līdz 2007.gada 1.oktobrim piemērojami Ministru kabineta 2006.gada 17.oktobra
   noteikumi Nr.849 "Noteikumi par transportlīdzekļu un to numurēto agregātu
   tirdzniecības prasībām un tirdzniecības valsts reģistrācijas numura zīmju
   izmantošanas kārtību", ciktāl tie nav pretrunā ar šo likumu.

   (15.02.2007. likuma redakcijā, kas stājas spēkā 15.03.2007.)

   10. Grozījumi šā likuma 22.panta 3.^1 daļā par vārdu "teorētisko apmācību vai"
   aizstāšanu ar vārdiem "tai skaitā" un par vārda "teorētiskajai" izslēgšanu šā likuma
   22.panta 3.^2 un piektajā daļā stājas spēkā 2008.gada 1.janvārī. Līdz šo grozījumu
   spēkā stāšanās dienai Ministru kabinets izdod tiem atbilstošus šā likuma 22.panta
   piektajā daļā minētos noteikumus.

   (15.02.2007. likuma redakcijā, kas stājas spēkā 15.03.2007.)

   11. Šā likuma grozījumi par 22.panta trešās daļas izslēgšanu un 30.^1 panta
   izteikšanu jaunā redakcijā stājas spēkā 2007.gada 1.oktobrī. Līdz šo grozījumu spēkā
   stāšanās dienai Ministru kabinets izdod šā likuma 30.^1 panta piektajā, sestajā,
   septītajā un astotajā daļā (jaunajā redakcijā) minētos noteikumus.

   (15.02.2007. likuma redakcijā, kas stājas spēkā 15.03.2007.)

   12. Šā likuma grozījumi par 31.panta teksta izteikšanu jaunā redakcijā, 31.^1 panta
   pirmās daļas izslēgšanu un 31.^2 panta papildināšanu ar sesto daļu stājas spēkā
   2007.gada 11.aprīlī. Līdz šo grozījumu spēkā stāšanās dienai Ministru kabinets izdod
   šā likuma 31.panta pirmajā un otrajā daļā (jaunajā redakcijā) minētos noteikumus.

   (15.02.2007. likuma redakcijā, kas stājas spēkā 15.03.2007.)

   13. Traktortehnikas vadītāju apliecības un speciālās traktortehnikas vadītāju
   apliecības, kas izsniegtas līdz 2009.gada 1.janvārim, ir derīgas līdz to derīguma
   termiņa beigām.

   (15.05.2008. likuma redakcijā, kas stājas spēkā 01.01.2009.)

   14. Ministru kabinets līdz 2009.gada 31.decembrim izdod šā likuma 22.panta otrajā
   daļā (jaunā redakcijā) minētos noteikumus, kas nosaka transportlīdzekļa vadītāja
   tiesību iegūšanas un atjaunošanas kārtību un vadītāja apliecības izsniegšanas,
   apmaiņas un atjaunošanas kārtību un termiņus. Līdz attiecīgo Ministru kabineta
   noteikumu spēkā stāšanās dienai, bet ne ilgāk kā līdz 2009.gada 31.decembrim
   piemērojami Ministru kabineta 2004.gada 27.jūlija noteikumi Nr.634 “Traktortehnikas
   vadītāja kvalifikācijas iegūšanas un traktortehnikas vadītāja apliecības
   izsniegšanas kārtība”, Ministru kabineta 2005.gada 15.februāra noteikumi Nr.127
   “Bīstamu kravu pārvadāšanai paredzēto transportlīdzekļu vadītāju kvalifikācijas
   iegūšanas kārtība un vadītāja apliecības izsniegšanas, apmaiņas un atjaunošanas
   kārtība” un Ministru kabineta 2007.gada 6.marta noteikumi Nr.173 “Transportlīdzekļu
   vadītāja kvalifikācijas iegūšanas, transportlīdzekļu vadīšanas tiesību iegūšanas un
   atjaunošanas kārtība un vadītāja apliecības izsniegšanas, apmaiņas un atjaunošanas
   kārtība”, ciktāl tie nav pretrunā ar šo likumu.

   (19.02.2009. likuma redakcijā, kas stājas spēkā 18.03.2009.)

   15. Ministru kabinets līdz 2009.gada 31.decembrim izdod šā likuma 22.panta ceturtajā
   daļā (jaunā redakcijā) minētos noteikumus, kas nosaka prasības komersantiem,
   izglītības iestādēm un speciālistiem, kuri nodrošina transportlīdzekļu vadītāju
   apmācību, transportlīdzekļu vadītāju apmācības programmas, kā arī transportlīdzekļu
   vadītāju apmācības procesa kontroles kārtību. Līdz attiecīgo Ministru kabineta
   noteikumu spēkā stāšanās dienai, bet ne ilgāk kā līdz 2009.gada 31.decembrim
   piemērojami Ministru kabineta 2005.gada 15.februāra noteikumi Nr.131 “Noteikumi par
   prasībām mācību iestādēm un speciālistiem, kas sagatavo transportlīdzekļu vadītājus,
   un transportlīdzekļu vadītāju sagatavošanas programmām” un Ministru kabineta
   2005.gada 7.jūnija noteikumi Nr.406 “Kvalifikācijas prasības speciālistiem un
   prasības mācību iestādēm, kas sagatavo traktortehnikas vadītājus, un traktortehnikas
   vadītāju sagatavošanas programmas”, ciktāl tie nav pretrunā ar šo likumu.

   (19.02.2009. likuma redakcijā, kas stājas spēkā 18.03.2009.)

   16. Šā likuma 9.panta ceturtā, piektā un sestā daļa stājas spēkā 2009.gada 1.jūlijā.

   (19.02.2009. likuma redakcijā, kas stājas spēkā 18.03.2009.)

   17. Ministru kabinets līdz 2009.gada 30.jūnijam izdod šā likuma 9.panta sestajā daļā
   minētos noteikumus.

   (19.02.2009. likuma redakcijā, kas stājas spēkā 18.03.2009.)

   18. Ministru kabinets līdz 2009.gada 31.jūlijam izdod šā likuma 10.panta 1.4 daļā
   minētos noteikumus. Līdz attiecīgo noteikumu spēkā stāšanās dienai, bet ne ilgāk kā
   līdz 2009.gada 31.jūlijam piemērojami Ministru kabineta 2004.gada 27.aprīļa
   noteikumi Nr.446 “Transportlīdzekļu reģistrācijas noteikumi” un Ministru kabineta
   2004.gada 20.jūlija noteikumi Nr.618 “Traktortehnikas un tās piekabju reģistrācijas
   noteikumi”, ciktāl tie nav pretrunā ar šo likumu.

   (19.02.2009. likuma redakcijā, kas stājas spēkā 18.03.2009.)

   19. Grozījums šā likuma 45.panta 2.^1 daļā par vārda “(padomju)” izslēgšanu stājas
   spēkā 2009.gada 1.jūlijā.

   (19.02.2009. likuma redakcijā, kas stājas spēkā 18.03.2009.)

   20. Šā likuma grozījumi par 1.panta 11., 12., 13., 21. un 30.punkta, 22.panta pirmās
   daļas un otrās daļas pirmā teikuma, 23. un 24.panta izteikšanu jaunā redakcijā,
   9.panta otrās daļas papildināšanu pēc vārdiem “izņemot motociklus, triciklus,
   kvadriciklus” ar vārdu “mopēdus” un 22.panta otrās daļas papildināšanu ar jaunu otro
   teikumu, kā arī grozījumi šā likuma 10.panta pirmās daļas 3.punktā par vārdu “to
   piekabes un mopēdus” aizstāšanu ar vārdiem “un to piekabes”, 10.panta astotās daļas
   2.punktā par vārdu “piekabes un mopēdus” aizstāšanu ar vārdiem “un piekabes”,
   15.panta otrajā daļā par vārdu “to piekabju un mopēdu” aizstāšanu ar vārdiem “un to
   piekabju”, 15.panta ceturtajā daļā par vārdu “to piekabju (izņemot traktortehniku un
   tās piekabes) un mopēdu” aizstāšanu ar vārdiem “un to piekabju (izņemot
   traktortehniku un tās piekabes)” un vārda “mopēdu” izslēgšanu 15.^1 panta pirmajā,
   otrajā un ceturtajā daļā stājas spēkā 2013.gada 1.janvārī.

   (03.03.2011. likuma redakcijā, kas stājas spēkā 06.04.2011.)

   21. Grozījums šā likuma 25.panta pirmajā daļā par vārdu “Autotransporta inspekcijas
   amatpersonu (pasažieru un kravas autopārvadājumu kontroles laikā)” izslēgšanu stājas
   spēkā 2011.gada 1.aprīlī.

   (09.06.2011. likuma redakcijā, kas stājas spēkā 13.07.2011.)

   22. Ministru kabinets līdz 2011.gada 1.septembrim izdod šā likuma 10.^1 pantā
   minētos noteikumus par Valsts tehniskās uzraudzības aģentūrā reģistrējamo
   transportlīdzekļu reģistrācijas valsts nodevas likmēm, maksāšanas kārtību un
   atvieglojumiem. Līdz attiecīgo noteikumu spēkā stāšanās dienai, bet ne ilgāk kā līdz
   2011.gada 1.septembrim piemērojami Ministru kabineta 2005.gada 8.novembra noteikumi
   Nr.845 “Noteikumi par transportlīdzekļu reģistrācijas valsts nodevu
   (transportlīdzekļu reģistra nodevu)”, ciktāl tie nav pretrunā ar šo likumu.

   (09.06.2011. likuma redakcijā, kas stājas spēkā 13.07.2011.)

   23. Ministru kabinets līdz 2011.gada 30.decembrim izdod šā likuma 4.panta piektajā
   daļā minētos noteikumus par normatīvajos aktos noteikto Ceļu satiksmes drošības
   direkcijas pakalpojumu cenrāža apstiprināšanu, kā arī nosaka to personu loku, kuras
   ir atbrīvojamas no samaksas par minētajiem pakalpojumiem. Līdz attiecīgo noteikumu
   spēkā stāšanās dienai, bet ne ilgāk kā līdz 2011.gada 30.decembrim piemērojami
   Ministru kabineta 2007.gada 18.decembra noteikumi Nr.879 “Noteikumi par valsts
   akciju sabiedrības “Ceļu satiksmes drošības direkcija” valsts pārvaldes funkciju
   ietvaros sniegto maksas pakalpojumu cenrādi”, ciktāl tie nav pretrunā ar šo likumu.

   (09.06.2011. likuma redakcijā, kas stājas spēkā 13.07.2011.)

   24. Šā likuma grozījums par 9.panta piektās daļas papildināšanu ar 8.punktu stājas
   spēkā 2011.gada 1.augustā.

   (09.06.2011. likuma redakcijā, kas stājas spēkā 13.07.2011.)

   25. Šā likuma grozījums par 16.panta papildināšanu ar 6.^1 daļu stājas spēkā
   2012.gada 1.janvārī.

   (09.06.2011. likuma redakcijā, kas stājas spēkā 13.07.2011.)

   26. Grozījums šā likuma 28.panta pirmās daļas 1.punktā par tā izteikšanu jaunā
   redakcijā stājas spēkā 2012.gada 1.janvārī.

   (09.06.2011. likuma redakcijā, kas stājas spēkā 13.07.2011.)

   27. Līdz 2012.gada 1.jūnijam Ministru kabinets izstrādā un iesniedz Saeimai
   likumprojektus, kas paredz, ka Latvijā iepriekš nereģistrētiem jauniem
   transportlīdzekļiem pirmreizējo valsts tehnisko apskati veic ne vēlāk kā 24 mēnešus
   pēc to pirmreizējās reģistrācijas Latvijā.

   (23.02.2012. likuma redakcijā, kas stājas spēkā 27.03.2012.)

   28. Motocikliem, tricikliem un kvadricikliem, kuriem valsts tehniskā apskate veikta
   līdz 2012.gada 31.decembrim, turpmākās valsts tehniskās apskates veic, ievērojot
   termiņu, kāds norādīts atļaujā piedalīties ceļu satiksmē.

   (29.11.2012. likuma redakcijā, kas stājas spēkā 01.01.2013.)

   29. Eiropas Savienības dalībvalsts vai Eiropas Brīvās tirdzniecības asociācijas
   dalībvalsts izsniegtu vadītāja apliecību, kura neatbilst Eiropas Parlamenta un
   Padomes 2006.gada 20.decembra direktīvā 2006/126/EK par vadītāju apliecībām
   noteiktajām prasībām, atļauts izmantot ne ilgāk kā līdz 2033.gada 19.janvārim.

   (29.11.2012. likuma redakcijā, kas stājas spēkā 01.01.2013.)

   Informatīva atsauce uz Eiropas Savienības direktīvām

   (03.03.2011. likuma redakcijā ar grozījumiem, kas izdarīti ar 23.02.2012. likumu,
   kas stājas spēkā 27.03.2012.)

   Likumā iekļautas tiesību normas, kas izriet no:

   1) Padomes 1991.gada 29.jūlija direktīvas 91/439/EEK par vadītāju apliecībām;

   2) Eiropas Parlamenta un Padomes 2002.gada 11.marta direktīvas 2002/15/EK par darba
   laika organizēšanu personām, kas ir autotransporta apkalpes locekļi;

   3) Eiropas Parlamenta un Padomes 2006.gada 20.decembra direktīvas 2006/126/EK par
   vadītāju apliecībām;

   4) Eiropas Parlamenta un Padomes 2010.gada 7.jūlija direktīvas 2010/40/ES par pamatu
   inteliģento transporta sistēmu ieviešanai autotransporta jomā un saskarnēm ar citiem
   transporta veidiem.

   Likums Saeimā pieņemts 1997.gada 1.oktobrī.
   Valsts prezidenta vietā
   Saeimas priekšsēdētāja biedrs A.Ameriks
   Rīgā 1997.gada 21.oktobrī
   © Oficiālais izdevējs "Latvijas Vēstnesis"
